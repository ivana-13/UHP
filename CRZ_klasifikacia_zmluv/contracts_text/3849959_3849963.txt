Č.sp.7859/2018-M_OIKT
Č.z. 58604/2018

ZMLUVA Č. D2018092501
O POSKYTOVANÍ DÔVERYHODNEJ SLUŽBY VYHOTOVOVANIA A OVEROVANIA
CERTIFIKÁTOV
uzatvorená podľa § 269 ods. 2 zákona č. 513/1991 Z. z. Obchodný zákonník medzi:

Poskytovateľom:
Sídlo:
Registrácia:
IČO:
DIČ:
IČ DPH/DIČ:
Bankové spojenie:
Číslo účtu IBAN:
Emailová adresa:

Disig, a.s.
Záhradnícka 151, 821 08 Bratislava
Obchodný register Okresného súdu Bratislava I,
oddiel: Sa, vložka č.: 3794/B
35 975 946
20 2211 6976
SK20 2211 6976
Tatra Banka a.s., Bratislava
disig@disig.sk
(ďalej len „Poskytovateľ“)

a
Zákazníkom:
Ministerstvo práce, sociálnych vecí a rodiny Slovenskej republiky
Sídlo:
Špitálska 4, 6, 8, 816 43 Bratislava
IČO:
00 681 156
Zastúpený:
Ing. Jozef Vančo, generálny tajomník služobného úradu
DIČ:
2020796338
Bankové spojenie:
Štátna pokladnica
Číslo účtu IBAN:
Kontaktná osoba:
Emailová adresa:
Zákazník je ústredným orgánom štátnej správy a osobou povinnou v súlade s § 2 zákona č. 211/2000 Z.
z. o slobodnom prístupe k informáciám a o zmene a doplnení niektorých zákonov.
(ďalej len „Zákazník“)
(Zákazník a Poskytovateľ spoločne ďalej ako „zmluvné strany“ alebo jednotlivo ako „zmluvná
strana“).
1. PREDMET A OBSAH ZMLUVY
1.1

Predmetom tejto zmluvy je na jednej strane povinnosť Poskytovateľa poskytovať Zákazníkovi
dôveryhodnú službu vyhotovovania a overovania certifikátov požadovaných Zákazníkom a
pridružené služby súvisiace s vydanými certifikátmi (ďalej len „Dôveryhodné služby“), a to v
súlade so Všeobecnými podmienkami poskytovania a používania dôveryhodnej služby
vyhotovovania a overovania certifikátov Poskytovateľa (ďalej len „Všeobecné podmienky“)
účinnými, platnými politikami Poskytovateľa (ďalej len „Politiky“), ktoré sú trvalo dostupné na
webovom sídle Poskytovateľa (http://eidas.disig.sk/sk/documents/) a všeobecne záväznými
právnymi predpismi a na druhej strane záväzok Zákazníka zaplatiť Poskytovateľovi riadne a včas
cenu dohodnutú za poskytnutie Dôveryhodných služieb a dodržiavať všetky povinnosti
vyplývajúce mu z tejto zmluvy a Všeobecných podmienok.

Strana 1|4

ZMLUVA Č. D2018092501
1.2

Na základe tejto zmluvy a v súlade so Všeobecnými podmienkami môže Poskytovateľ vydať
Zákazníkovi akýkoľvek certifikát, ku ktorého vydaniu sa zaviazal v rámci osobitnej dohody
uzavretej medzi Poskytovateľom a Zákazníkom podľa čl. 2.1 zmluvy, a to v počte určenom
v tejto osobitnej dohode (ďalej len „Certifikát“).

1.3

Poskytovateľ sa zaväzuje po nadobudnutí účinnosti tejto zmluvy a v súlade s čiastkovými
požiadavkami Zákazníka vydať a odovzdať Zákazníkovi Certifikáty a poskytnúť mu k týmto
Certifikátom prípadne ďalšie pridružené služby v súlade so Všeobecnými podmienkami a
príslušnou politikou Poskytovateľa vzťahujúcou sa na požadovaný Certifikát.

2. CENA ZA POSKYTOVANIE DÔVERYHODNEJ SLUŽBY
2.1

Cena za poskytované Dôveryhodné služby ako aj platobné podmienky sú predmetom individuálnej
dohody zmluvných strán, ktorá je obsiahnutá v Kúpnej zmluve č. z. 35566/2017; č.s. 8950/2017M_OIKT, ktorá bola uzatvorená medzi zmluvnými stranami v súlade so všeobecne záväznými
právnymi predpismi o verejnom obstarávaní.
3. VYHLÁSENIA A SÚHLASY ZÁKAZNÍKA

3.1

Zákazník podpisom tejto zmluvy vyhlasuje, že pozná svoje povinnosti Zákazníka v zmysle
Všeobecných podmienok, že sa pred podpisom tejto zmluvy oboznámil s platnými Všeobecnými
podmienkami Poskytovateľa v znení účinnom k 01.09.2018, súhlasí s nimi, porozumel im a
zaväzuje sa ich v plnom rozsahu dodržiavať ako súčasť tejto zmluvy.

3.2

Zákazník sa zaväzuje každého držiteľa Certifikátu, ktorý bude vydaný pre Zákazníka, oboznámiť
so Všeobecnými podmienkami a dôsledne vynucovať ich plnenie. Za porušenie povinností držiteľa
Certifikátu v zmysle Všeobecných podmienok zodpovedá Poskytovateľovi priamo Zákazník.
Zároveň vyhlasuje, že pozná povinnosti, ktoré majú v zmysle Všeobecných podmienok držitelia
Certifikátu, a zaväzuje sa každého držiteľa jemu vydanému Certifikátu poučiť najmä o
nasledovných povinnostiach:
a) používať Certifikát a generovaný kľúčový pár výlučne na účely, na ktoré sú určené, v súlade
s právnymi predpismi a obmedzeniami ich použitia uvedenými vo Všeobecných podmienkach
Poskytovateľa;
b) používať súkromný kľúč pre kryptografické funkcie výlučne na kvalifikovanom zariadení,
na ktorom bol Certifikát vydaný;
c) chrániť svoj prístupový kód (PIN) k Certifikátu, kód na obnovu (PUK), ako i zariadenie,
na ktorom je uložený Certifikát, a súkromné kľúče pred neautorizovaným prístupom a tiež
pred stratou, kompromitáciou, zničením alebo zneužitím;
d) oznámiť Poskytovateľovi akékoľvek zmeny v údajoch, ktoré sú uvedené v Certifikáte. V tomto
prípade je držiteľ Certifikátu zároveň povinný iniciovať zrušenie Certifikátu dotknutého
zmenou;
e) v prípade platného Certifikátu bezodkladne do 24 hodín oznámiť Poskytovateľovi, ak dôjde k
zneužitiu, strate, zničeniu, kompromitovaniu alebo akémukoľvek neautorizovanému prístupu
k súkromnému kľúču, prístupovým kódom (PIN), kódom na obnovu (PUK) alebo k zariadeniu,
na ktorom sú kľúče uložené, alebo ak má Držiteľ Certifikátu podozrenie, že k uvedeným
udalostiam mohlo dôjsť. V týchto prípadoch je držiteľ Certifikátu zároveň povinný iniciovať
zrušenie dotknutého Certifikátu;
f) zdržať sa používania súkromného kľúča a Certifikátu, ktorého doba platnosti už uplynula,
ktorý bol zrušený alebo kompromitovaný (vrátane prípadu, že došlo ku kompromitácii
samotného Poskytovateľa).

3.3

Zákazník zároveň potvrdzuje, že sa oboznámil s obmedzeniami použitia Certifikátu uvedenými
vo Všeobecných podmienkach a zaväzuje sa používať Certifikát výhradne v súlade s týmito
obmedzeniami. V prípade, že Certifikát bude použitý spôsobom, ktorý je v rozpore s týmito
obmedzeniami alebo sa naň v rozpore s týmito obmedzeniami Zákazník spoľahne, a vznikne tým
škoda jemu alebo tretej strane, Poskytovateľ za ňu nezodpovedá.

Strana 2|4

ZMLUVA Č. D2018092501
Pre Certifikát platia najmä nasledovné obmedzenia:
a) Certifikát je spolu so súkromným kľúčom možné používať bežným spôsobom, a to výhradne
na vyhotovenie zdokonaleného alebo kvalifikovaného elektronického podpisu/pečate;
b) platnosť Certifikátu, rovnako ako aj platnosť elektronického podpisu/pečate, ktoré boli
vytvorené na jeho základe, je obmedzená. Po uplynutí platnosti Certifikátu nemusí byť možné
spätne overiť platnosť elektronického podpisu/pečate, hoci boli vytvorené v čase platnosti
Certifikátu. Pre zabezpečenie overiteľnosti elektronického podpisu/pečate je potrebné
primeraným spôsobom využívať špecializované služby na to určené, napr. službu uchovávania
elektronických podpisov/pečatí a/alebo službu časovej pečiatky;
c) Certifikát je možné používať výhradne počas doby jeho platnosti. Po uplynutí tejto doby
alebo po zrušení Certifikátu sa Certifikát nesmie používať, a to ani na účel, na ktorý je
určený;
d) ak Certifikát nie je vydaný na kvalifikovanom zariadení, na jeho základe nebude možné
vytvoriť kvalifikovaný elektronický podpis, resp. kvalifikovanú elektronickú pečať;
e) použitie Certifikátu na vyhotovenie elektronického podpisu/pečate nezaručuje, že takto
vyhotovený elektronický podpis/pečať budú použiteľné na zamýšľaný účel, v požadovanom
formáte a že teda budú akceptovateľné tretími stranami. Formát elektronického
podpisu/pečate, ktoré boli vyhotovené na základe Certifikátu, je určený aplikáciou použitou
na vytvorenie elektronického podpisu/pečate a je teda mimo kontroly Poskytovateľa.
3.4

Zákazník vyhlasuje, že všetky údaje, ktoré za účelom poskytovania Dôveryhodných služieb
poskytol Poskytovateľovi, sú správne a aktuálne a že Poskytovateľovi bude poskytovať vždy
správne a aktuálne údaje aj v budúcnosti. Zmluvné strany sa zaväzujú poskytovať si vzájomne
potrebnú súčinnosť v spojení s oznamovaním správnych a aktuálnych údajov, prípadne zmien
týchto údajov.

3.5

Zákazník súhlasí, aby Poskytovateľ spracoval všetky údaje, ktoré od Zákazníka získa a použije
v súvislosti s vydávaním Certifikátu, pri poskytovaní kvalifikovaného zariadenia Zákazníkovi,
Držiteľovi Certifikátu, resp. ním splnomocnenej alebo poverenej osobe, v súvislosti so zrušením
Certifikátu, ako aj akékoľvek údaje súvisiace s identitou alebo špecifickými atribútmi použitými
v Certifikáte. Poskytovateľ je oprávnený tieto údaje poskytnúť tretím stranám, ak mu to
ukladajú alebo umožňujú všeobecne záväzné právne predpisy a v súlade s príslušnou Politikou
Poskytovateľa vzťahujúcou sa na predmetný Certifikát.

3.6

Pre prípad poskytnutia osobných údajov držiteľov Certifikátu Zákazníkom za účelom vydania
Certifikátu podľa tejto zmluvy sa Zákazník zaväzuje zabezpečiť, aby toto poskytnutie osobných
údajov bolo v súlade so všeobecne záväznými právnymi predpismi.
4. TRVANIE A ZÁNIK ZMLUVY, VŠEOBECNÉ A ZÁVEREČNÉ USTANOVENIA

4.1

Táto zmluva sa uzatvára na dobu neurčitú.

4.2

Túto zmluvu je možné vypovedať bez uvedenia dôvodu v 1 mesačnej výpovednej dobe, ktorá
začína plynúť dňom nasledujúcim po dni, v ktorom bola výpoveď doručená druhej zmluvnej
strane. Za doručenie listiny sa považuje aj odopretie jej prevzatia adresátom, alebo vrátenie
listiny odosielateľovi. Zmluvné strany sa zaväzujú poskytnúť si vzájomne súčinnosť/vykonať
neodkladné úkony, aby počas plynutia výpovednej doby nedošlo k vzniku ujmy v spojení
s predčasným ukončením zmluvného vzťahu. Ustanovenie čl. 15 ods. 2 písm. b) Všeobecných
podmienok sa na vzťah medzi zmluvnými stranami neuplatňuje.

4.3

Časť obsahu tejto zmluvy tvoria a určujú platné Všeobecné podmienky, ktoré sú jej
neoddeliteľnou súčasťou. Obsah tejto zmluvy má prednosť pred všeobecnými podmienkami.

4.4

Táto zmluva nadobúda platnosť a účinnosť dňom jej podpísania oboma zmluvnými stranami.
V prípade, že Zákazník je povinnou osoba v súlade s § 2 zákona č. 211/2000 Z. z. o slobodnom
prístupe k informáciám a o zmene a doplnení niektorých zákonov (zákon o slobode informácií)
v znení neskorších predpisov, zmluva nadobúda účinnosť dňom nasledujúcim po dni jej
zverejnenia spôsobom podľa § 5a zákona o slobode informácií.

Strana 3|4

ZMLUVA Č. D2018092501
4.5

Akékoľvek zmeny zmluvy je možné uskutočniť len vo forme písomných dodatkov podpísaných
oboma zmluvnými stranami, s výnimkou prípadu zmeny v kontaktných údajoch zmluvnej strany
podľa bodu 4.6 zmluvy. Týmto ustanovením nie je dotknuté právo Poskytovateľa jednostranne
meniť Všeobecné podmienky, ktoré je predpokladané Všeobecnými podmienkami.

4.6

Zákazník zároveň poveruje kontaktnú osobu uvedenú v záhlaví tejto zmluvy na úkony v mene
Zákazníka týkajúce sa poskytovania Dôveryhodných služieb podľa tejto zmluvy, a to okrem iného
žiadanie o vydanie Certifikátov, podpisovanie týchto žiadostí, žiadanie o zrušenie Certifikátov,
poskytovanie potrebných informácií, dokumentov a vyhlásení Poskytovateľovi ako aj prijímanie
komunikácie týkajúcej sa zmien Všeobecných podmienok od Poskytovateľa.

4.7

Na doručovanie písomností medzi Poskytovateľom a Zákazníkom, slúžia kontaktné údaje, ktoré si
strany vzájomne poskytli, najmä elektronická adresa a adresa sídla. Zmluvná strana je povinná
oznámiť druhej zmluvnej strane bezodkladne akékoľvek zmeny svojich kontaktných údajov,
vrátane zmeny kontaktnej osoby. Do okamihu oznámenia zmeny týchto údajov druhej zmluvnej
strane sa poskytnuté kontaktné údaje považujú za pravdivé.

4.8

Zmluvné strany sa zaväzujú prednostne riešiť prípadné spory zo zmluvy zmierom a dohodou.
V prípade, že zmier nebude dosiahnutý, spor z právnych úkonov z realizácie zmluvy bude
predložený vecne a miestne príslušnému všeobecnému súdu Slovenskej republiky.

4.9

Zákazník má právo zaslať Poskytovateľovi sťažnosť, podnet alebo reklamáciu Dôveryhodnej
služby emailom na radisig@disig.sk. Poskytovateľ na ňu odpovie do 30 dní od jej prijatia, v
prípade komplikovanejších sťažností alebo reklamácií si vyhradzuje právo túto dobu predĺžiť,
najviac však o 30 dní.

4.10 Táto zmluva je vyhotovená v piatich (5) rovnopisoch, z ktorých Zákazník dostane 4 vyhotovenia a
Poskytovateľ dostane jedno (1) vyhotovenie.
4.11 Zmluvné strany svojím podpisom nižšie potvrdzujú, že si zmluvu prečítali, súhlasia s jej obsahom
bez akýchkoľvek výhrad; vyhlasujú, že je pre ne zrozumiteľná a určitá a že zmluvu uzatvárajú
slobodne, vážne a že ich zmluvný sloboda nie je obmedzená.
V Bratislave dňa _________

V Bratislave dňa __________

Disig, a.s.
ako Poskytovateľ

Ministerstvo práce sociálnych vecí a
rodiny Slovenskej republiky
ako Zákazník

Ing. Ľuboš Batěk
predseda predstavenstva

Ing. Jozef Vančo
generálny tajomník služobného úradu

Ing. Ivan Kühn
podpredseda predstavenstva

Strana 4|4

