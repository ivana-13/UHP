SERVISNÁ ZMLUVA
typ zmluvy „GOLD“ MED-2018-019-Z
(ďalej len Zmluva) uzatvorená podľa § 269 ods. 2 zákona č. 513/1991 Zb. Obchodného zákonníka
v znení neskorších právnych predpisov
medzi týmito zmluvnými stranami:
poskytovateľom:
obchodné meno:

S&T Slovakia s. r. o.

sídlo:

Mlynské nivy 71, 821 05 Bratislava

IČO:

31 349 935

DIČ:

2020345591

IČ DPH:

SK2020345591

obchodná spoločnosť zapísaná v Obchodnom registri Okresného súdu Bratislava I, Oddiel: Sro,
Vložka číslo: 5021/B
(ďalej len Poskytovateľ)
a
objednávateľom:
názov:

Nemocnica Poprad, a.s.

sídlo:

Banícka 803/28, 058 45 Poprad

IČO:

36 513 458

DIČ:

2022127657

IČ DPH:

SK2022127657

(ďalej len Objednávateľ)
(Poskytovateľ a Objednávateľ ďalej spolu len Zmluvné strany a každý samostatne ako Zmluvná
strana)
Článok I
Predmet Zmluvy
1

Predmetom tejto Zmluvy sú:
(a)

záväzok Poskytovateľa vykonávať servisné úkony, ktorých rozsah je vymedzený v bode 2
tohto Článku I, o nainštalovaný CT a XCT systém s nasledovnou špecifikáciou:
typ Brilliance Ingenuity CT 128 identifikačné číslo systému: 300047
typ Brightview XCT identifikačné číslo systému: 6000050
značka PHILIPS,
(ďalej len Systém), ktorý je nainštalovaný na pracovisku Objednávateľa: Nemocnice
Poprad a.s., Banícka 803/28, 058 45 Poprad (ďalej len Pracovisko) a

2

(b) záväzok Objednávateľa platiť Poskytovateľovi odmenu dohodnutú v tejto Zmluve.
Zmluvné strany sa dohodli na tomto rozsahu servisných úkonov, ktoré predstavujú Servis:
(a)

preventívna údržba Systému v počte 4 pracovných dní za jeden celý kalendárny rok a
v rozsahu podľa servisného manuálu určeného výrobcom Systému a všetky práce s týmto
spojené a pre každý prístroj samostatne;

(b)

všetky práce spojené s opravami Systému;

(c)

všetky dodávky náhradných dielov v potrebnom množstve vrátane dodávok vákuových
výrobkov, detektor, Flat detektor a RTG žiarič;

(d)

udržiavanie prevádzkyschopnosti hardvérovej časti Systému;

(e)

servisný softvérový upgrade výrobcu Systému poskytnutý výrobcom Systému
Poskytovateľovi;

(f)

elektrické revízie 1-krát za kalendárny rok;

(g)

vykonanie skúšky dlhodobej stability 2 x pre CT za kalendárny rok a 1 x pre Brightview
XCT za kalendárny rok

Zmluvné strany sa dohodli, že cestovné a s nimi súvisiace náklady spojené s činnosťou
servisného pracovníka vykonávajúceho Servis sú zahrnuté v odplate dohodnutej v tejto Zmluve
a nebudú Poskytovateľom Objednávateľovi účtované.
3

Zmluvné strany pre vylúčenie akýchkoľvek pochybností zhodne, súhlasne a neodvolateľne
vyhlasujú, že Servis nezahŕňa najmä:
(a)

úkony potrebné na odstránenie problémov a vád mimo Systému, ktoré môžu ovplyvňovať
funkčnosť Systému;

(b)

špecifické zmeny požadované Objednávateľom ani úkony potrebné na odstránenie
nedostatkov fungovania Systému v dôsledku jeho prevádzky v prevádzkovom prostredí
odlišnom od toho, v akom bol nainštalovaný v rámci dodávky Systému a aký je známy
Poskytovateľovi;

(c)

inštaláciu, presun, odstránenie, modifikáciu, rekonfiguráciu alebo náhradu Systému;

(d)

opravy alebo úkony, ktoré by bolo potrebné vykonať v dôsledku chybnej, nedbalej, zlej
alebo nesprávnej obsluhy Systému alebo jeho nesprávneho používania, vrátane porušenia
inštalačných, prevádzkových a údržbových inštrukcií, pokynov a špecifikácií;

(e)

úkony, ktoré by bolo potrebné vykonať v dôsledku zmien vykonaných v Systéme alebo
ktorejkoľvek jeho softvérovej alebo hardvérovej zložke Objednávateľom alebo treťou
osobou, alebo v súvislosti s takýmito zmenami;

(f)

úkony, ktoré by bolo potrebné vykonať v dôsledku nedostatočnej podpory Systému
Objednávateľom alebo neoprávnených zásahov do Systému.
Článok II
Miesto a čas plnenia

1

Poskytovateľ sa zaväzuje vykonávať Servis na Pracovisku.

2

Poskytovateľ je oprávnený vykonať úkony Servisu, ktoré nie je možné vykonať na Pracovisku
alebo ktoré je vhodnejšie vykonať na inom mieste, na inom na to určenom alebo pre to

vhodnom mieste, ktoré oznámi Objednávateľovi. Úkony Servisu, ktoré je Poskytovateľ schopný
vykonať vzdialeným prístupom (napr. softvérové zásahy) je Poskytovateľ oprávnený vykonať aj
prostredníctvom vzdialeného prístupu aj na mieste alebo z miesta, ktoré Objednávateľovi
neoznámi.
3

Objednávateľ sa zaväzuje poskytnúť Poskytovateľovi všetku súčinnosť požadovanú
Poskytovateľom pre riadne a včasné vykonanie úkonov Servisu na Pracovisku alebo na inom
mieste v súlade s bodom 2 tohto Článku II. Objednávateľ sa zaväzuje, že zabezpečí a umožní
vstup osôb, ktoré Poskytovateľ určí na vykonanie príslušných úkonov Servisu, na Pracovisko
alebo na iné miesto, kde sa Systém v čase vykonania príslušných úkonov Servisu nachádza.

4

Objednávateľ je povinný oznámiť Poskytovateľovi poruchu telefonicky na HelpDesk a súčasne
upozorniť Poskytovateľa na potrebu vykonania opravy do 24 hodín, najneskôr však v prvý
pracovný deň nasledujúci po dni, v ktorom bola zistená potreba vykonania opravy.
Poskytovateľ sa zaväzuje prevádzkovať a sprístupniť Objednávateľovi HelpDesk v pracovné dni
v čase 7:00 do 17:00. V prípade nesplnenia povinnosti Objednávateľa podľa predchádzajúcej
vety Poskytovateľ nie je povinný opravu vykonať. Poskytovateľ v prípade nesplnenia
povinnosti Objednávateľa podľa prvej vety tohto bodu nezodpovedá Objednávateľovi ani
žiadnej tretej osobe za škodu, a to ani v prípade, ak opravu vykoná; v takom prípade všetky
škody a riziká znáša Objednávateľ v celom rozsahu a bez obmedzení sám.

5

V prípade potreby vykonania opravy, ak bola riadne a včas splnená povinnosť Objednávateľa
podľa prvej vety bodu 4 tohto Článku II, je Poskytovateľ povinný začať výkon opravy do 24
hodín, najneskôr však v prvý pracovný deň nasledujúci po dni, v ktorom bola potreba opravy
Objednávateľom nahlásená na HelpDesk , v čase od 8:00 hod. – 17:00 hod. Ustanovenie
predchádzajúcej vety sa nepoužije na prípady
(a)

ak sa Zmluvné strany dohodnú inak, alebo

(b)

ak na výkon opravy je potrebný náhradný diel, materiál, súčiastka alebo iná vec alebo
služba, ktorej obstaranie alebo vykonanie trvá viac ako 24 hodín.

O vzniku alebo existencii skutočnosti podľa písm. (b) tohto bodu 5 bude Poskytovateľ
informovať Objednávateľa bez zbytočného odkladu po tom, ako sa o nej dozvie.
6

Poskytovateľ sa zaväzuje vykonať opravu do 3 (troch) pracovných dní od jej oznámenia
Objednávateľom Poskytovateľovi.

7

Zmluvné strany sa dohodli, že úkony Servisu podľa písm. (a) bodu 2 Článku I tejto Zmluvy
vykoná Poskytovateľ v týchto termínoch: podľa požiadaviek objednávateľa.
Zmena termínov dohodnutých v tomto bode je možná len vzájomnou písomnou dohodou
Zmluvných strán. Na vykonanie úkonov Servisu podľa písm. (a) bodu 2 Článku I tejto Zmluvy
sa primerane vzťahujú ustanovenia bodov 1, 2 a 3 tohto Článku II.

8

Po vykonaní úkonov Servisu vyplní servisný pracovník určený Poskytovateľom formulár
servisného výkazu (ďalej len Výkaz). Objednávateľ sa zaväzuje, že Výkaz predložený
servisným pracovníkom potvrdí prostredníctvom osoby na to určenej, ktorá sa v čase
dokončenia úkonov Servisu bude nachádzať na mieste vykonania úkonov Servisu. Poskytovateľ
zabezpečí, aby servisný pracovník odovzdal jednu kópiu Výkazu osobe určenej
Objednávateľom na potvrdenie Výkazu. V prípade ak Objednávateľ neurčí žiadnu osobu na
potvrdenie Výkazu alebo ak osoba určená na potvrdenie Výkazu nebude v čase dokončenia

úkonu Servisu prítomná na mieste, na ktorom sa úkony Servisu vykonali, považuje sa Výkaz za
potvrdený, ak ho Poskytovateľ doručí formou e-mailovej správy Objednávateľovi v pracovný
deň nasledujúci po dni dokončenia úkonu Servisu.

Článok III
Práva a povinnosti Zmluvných strán
1

V prípade ak pri vykonaní akéhokoľvek úkonu Servisu dôjde k výmene dielov, je Objednávateľ
povinný okamžite vrátiť Poskytovateľovi všetky vymenené diely; v opačnom prípade má
Poskytovateľ voči Objednávateľovi nárok na zaplatenie ceny použitého náhradného dielu.

2

Objednávateľ sa zaväzuje umožniť servisnému pracovníkovi určenému Poskytovateľom
nerušený výkon Servisu a nesmie mu akýmkoľvek spôsobom brániť v nástupe na servisný zásah
a výkone úkonu Servisu, a to ani z dôvodu potreby ukončiť plánované vyšetrenia a pod.;
v opačnom prípade čas, ktorý bude pracovník určený Poskytovateľom čakať na umožnenie
vykonania úkonu Servisu, je Poskytovateľ oprávnený účtovať Objednávateľovi nad rámec
odplaty dohodnutej v tejto Zmluve sumu podľa hodinových sadzieb Poskytovateľa platných
v čase vykonávania Servisu pre rovnaký alebo podobný Systém.

3

Objednávateľ sa zaväzuje prevádzkovať Systém v súlade s jeho určením a príslušnými
technickými podmienkami stanovenými pre jeho používanie a súčasne dodržiavať pokyny
Poskytovateľa a tiež výrobcu Systému pre používanie Systému; v opačnom prípade
Poskytovateľ nenesie žiadnu zodpovednosť za škody ani za skutočnosť, že je Systém mimo
prevádzky po dobu dlhšiu ako je definované v bode 5 tohto Článku III.

4

V prípade, že Objednávateľ neposkytne Poskytovateľovi súčinnosť potrebnú na plnenie jeho
záväzkov a povinností podľa tejto Zmluvy, Poskytovateľ sa nedostáva do omeškania s plnením
povinností podľa tejto Zmluvy a o čas, počas ktorého Objednávateľ neposkytol súčinnosť sa
predlžujú Poskytovateľovi termíny a lehoty stanovené alebo dohodnuté na vykonanie
príslušného plnenia resp. úkonu Servisu.

5

Poskytovateľ sa zaväzuje, že sa vyvinie všetko úsilie na to, aby mohol vykonať opravy Systému
tak, aby bol v prevádzke aspoň 96 % pracovného času, určeného ako čas pracovnej doby 8
hodín denne a 247 pracovných dní v roku.

6

Objednávateľ sa zaväzuje, že po dobu trvania tejto Zmluvy, neumožní žiadnej inej osobe, okrem
Poskytovateľa alebo ním výslovne určených a označených osôb vykonávanie zásahov do
Systému, vrátane tých, ktoré zodpovedajú úkonom Servisu, okrem prípadu ak na to vopred
Poskytovateľ dá písomný súhlas; v opačnom prípade Poskytovateľ nezodpovedá
Objednávateľovi za žiadne škody.

7

Poskytovateľ podpisom tejto Zmluvy vyhlasuje, že je držiteľom všetkých potrebných oprávnení
na vykonávanie činností a úkonov podľa tejto Zmluvy.

8

Zmluvné strany sa dohodli, že v prípade, ak poskytovaniu Servisu bude brániť prekážka, ktorá
vznikla nezávisle na vôli Zmluvnej strany, ktorá má podľa tejto Zmluvy vykonať určitý úkon,
a bude jej brániť v splnení jej povinností podľa tejto Zmluvy, ak nemožno rozumne
predpokladať, že by táto Zmluvná strana túto prekážku alebo jej následky odvrátila alebo
prekonala alebo že by v čase vzniku povinnosti túto prekážku predvídala, predĺžia sa termíny na
vykonanie Servisu stanovené podľa tejto Zmluvy o čas trvania takejto prekážky.

Článok IV
Odplata a platobné podmienky
1

Zmluvné strany sa dohodli na odplate za Servis v celkovej výške 418 725,- EUR bez DPH za
celú dobu trvania účinnosti Zmluvy dohodnutú v bode 1 Článku V tejto Zmluvy.

2

Zmluvné strany sa dohodli, že odplata dohodnutá v bode 1 tohto Článku IV bude
Objednávateľom Poskytovateľovi platená formou mesačných paušálnych splátok vo výške 1/36
(jednej tridsaťšesťtiny) odplaty dohodnutej v bode 1 tohto Článku IV, teda v sume 11 641,25,EUR bez DPH. Každá mesačná paušálna splátka je splatná na základe faktúry vystavenej
Poskytovateľom.

3

Poskytovateľ je oprávnený vystaviť faktúru každý mesiac. Faktúry budú vystavené spravidla
k poslednému dňu príslušného mesiaca. Splatnosť každej faktúry bude 60 (šesťdesiat) dní.
Nevystavenie faktúry k poslednému dňu mesiaca nemá za následok zánik nároku Poskytovateľa
na zaplatenie odplaty alebo jej časti.

4

Mesačná paušálna splátka odplaty sa považuje za zaplatenú v deň jej pripísania na účet
Poskytovateľa.

5

Zmluvné strany sa dohodli, že v prípade ak sa Objednávateľ dostane do omeškania s úhradou
najmenej dvoch mesačných paušálnych splátok je Poskytovateľ oprávnený prerušiť
vykonávanie Servisu až do úplného splatenia všetkých dlžných čiastok Objednávateľom
Poskytovateľovi.

6

Poskytovateľ je ku každej vyúčtovanej položke oprávnený a povinný účtovať Objednávateľovi
DPH vo výške stanovenej podľa príslušného právneho predpisu platného a účinného v čase
vystavenia faktúry.

7

V prípade, že sa Objednávateľ dostane do omeškania s plnením akéhokoľvek peňažného
záväzku, je povinný zaplatiť Poskytovateľovi úrok z omeškania z dlžnej sumy podľa platnej
legislatívy, a to za každý deň omeškania.
Článok V
Účinnosť Zmluvy

1

Táto Zmluva sa uzatvára na dobu určitú v trvaní 36 (tridsiatichšiestich) mesiacov, ktoré začína
plynúť dňom nadobudnutia jej účinnosti.

2

Účinnosť tejto Zmluvy skončí uplynutím doby, na ktorú je Zmluva uzatvorená a pred jej
uplynutím len:
(a)

vzájomnou písomnou dohodou Zmluvných strán alebo

(b)

odstúpením od Zmluvy alebo

(c)

výpoveďou.

Zmluvné strany sa dohodli, že platnosť a účinnosť odstúpenia aj výpovede sú podmienené ich
písomnou formou a riadnym doručením Zmluvnej strane, ktorej sú adresované.
3

Odstúpenie je účinné od okamihu jeho doručenia Zmluvnej strane, ktorej je adresované. Od
tejto Zmluvy možno odstúpiť len za splnenia podmienok stanovených príslušnými
ustanoveniami Obchodného zákonníka pre odstúpenie od zmluvy.

4

V prípade výpovede skončí účinnosť tejto Zmluvy uplynutím výpovednej doby, ktorej trvanie
Zmluvné strany dohodli na 3 (tri) mesiace od prvého dňa mesiaca nasledujúceho po mesiaci,
v ktorom bola písomná výpoveď doručená Zmluvnej strane, ktorej bola adresovaná.
Článok VI
Doručovanie a iné skutočnosti

1

Zmluvné strany sa dohodli, že doručovanie podľa tejto Zmluvy a v súvislosti s ňou sa vykonáva
vždy písomnou formou a ak táto Zmluva výslovne upravuje takú možnosť, aj telefonickou
formou. Ak táto Zmluva výslovne neurčuje ináč, doručujú sa písomnosti elektronickou poštou
na adresy kontaktných osôb Zmluvných strán:
za Objednávateľa: david.sroka@nemocnicapp.sk, alebo andrej.smolenak@nemocnicapp.sk a
za Poskytovateľa: HelpDesk: 02/58 273 800 v pracovných dňoch v čase od 7:00 hod – 17:00
hod.

2

Písomnosti, ktorých obsahom je úkon Zmluvnej strany smerujúci k zmene alebo zániku
akéhokoľvek záväzku ktorejkoľvek zo Zmluvných strán sa doručujú vždy poštou, doporučene
s vykázaním doručenia, a vždy na adresu Zmluvnej strany uvedenú ako jej sídlo v registri,
v ktorom je príslušná Zmluvná strana zapísaná, dostupnom na internete v okamihu podania
písomnosti na poštovú prepravu.

3

Zmluvné strany sa zaväzujú, že informácie o tejto Zmluve, o jej obsahu ani o žiadnych
skutočnostiach priamo alebo nepriamo súvisiacich s touto Zmluvou neposkytnú žiadnej tretej
osobe. Všetky informácie, ktoré si Zmluvné strany v súvislosti s plnením záväzkov, ktoré im
z tejto Zmluvy vyplývajú, navzájom poskytnú alebo ktoré sa dozvedia, sa považujú za dôverné
informácie a tiež za predmet obchodného tajomstva. Ustanovenie tohto bodu je platné a účinné
aj po skončení účinnosti tejto Zmluvy a nemožno ho skončiť výpoveďou, odstúpením ani
žiadnym iným spôsobom.

4

Zmluvné strany sa dohodli, že v prípade doručovania akejkoľvek písomnosti doporučenou
poštou s preukázaním podania zásielky na poštovú prepravu, sa písomnosť považuje za
doručenú aj v prípade, ak bola vrátená odosielateľovi, pričom bez ohľadu na dôvod nebola
adresátom prevzatá, ak bola odoslaná na adresu adresáta určenú podľa bodu 2 tohto Článku VI,
a to aj vtedy, ak sa adresát s jej obsahom neoboznámil alebo nemal možnosť oboznámiť.
Článok VII
Záverečné ustanovenia

1

Táto Zmluva nadobúda platnosť dňom jej podpísania v poradí poslednou z podpisujúcich
Zmluvných strán a účinnosť na druhý deň po jej zverejnení v centrálnom registri zmlúv.

2

Túto Zmluvu možno meniť alebo dopĺňať len písomne.

3

V prípade, že sa ktorékoľvek ustanovenie tejto Zmluvy stane neplatným, neúčinným alebo
nevykonateľným, nespôsobuje to neplatnosť, neúčinnosť ani nevykonateľnosť žiadneho iného
ustanovenia tejto Zmluvy, ani Zmluvy ako celku; v takom prípade sa Zmluvné strany bez
zbytočného odkladu po zistení skutočnosti uvedenej v predchádzajúcej časti tejto vety zaväzujú
vzájomnými rokovaniami nahradiť neplatné, neúčinné alebo nevykonateľné ustanovenie takým
ustanovením, ktoré bude platné, účinné a vykonateľné a ktoré svojim znením, obsahom, účelom

a právnymi následkami v čo najväčšej možnej miere bude zodpovedať nahrádzanému
ustanoveniu.
4

Zmluva je vyhotovená v 4 (štyroch) vyhotoveniach. Každá zo Zmluvných strán si ponechá 2
(dve) vyhotovenia.

5

Zmluvné strany sa dohodli, že ich vzájomné vzťahy touto Zmluvou výslovne neupravené sa
riadia a spravujú ustanoveniami Obchodného zákonníka a ostatných všeobecne záväzných
právnych predpisov platných a účinných na území Slovenskej republiky, na ktoré sa táto
Zmluva výslovne odvoláva.

6

Zmluvné strany vyhlasujú, že sa s obsahom tejto Zmluvy jeho prečítaním oboznámili,
porozumeli mu a zaväzujú sa dobrovoľne splniť všetky záväzky vyplývajúce im z tejto Zmluvy.

V Bratislave dňa

V Poprade dňa

Poskytovateľ

Objednávateľ

S&T Slovakia s. r. o.

Nemocnica Poprad, a.s.

_________________________________

__________________________________

Helena Horovčáková,

Ing. Peter Petruš, MBA,

konateľka

predseda predstavenstva

-------------------------------------------------------MUDr. Peter Obrimčák
podpredseda predstavenstva

