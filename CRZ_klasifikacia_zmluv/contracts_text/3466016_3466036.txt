SOMI Systems a.s., Banská Bystrica

ZMLUVA č.: FZOS18086
O POSKYTOVANÍ KONZULTAČNÝCH SLUŽIEB PRI OCHRANE OSOBNÝCH ÚDAJOV
uzatvorená podľa ustanovení § 269 ods. 2 zák. č. 513/1991 Zb. v platnom znení (Obchodný zákonník),
ustanovení čl. 37 až 39 nariadenia Európskeho parlamentu a rady (EÚ) 2016/679 z 27.04.2016 o ochrane
fyzických osôb pri spracúvaní osobných údajov a o voľnom pohybe takýchto údajov a zákona č. 122/2013 Z. z.
(ďalej len zmluva)
1. Zmluvné strany
Konzultant:

SOMI Systems a.s.
Lazovná 69, 974 01 Banská Bystrica
Spoločnosť zapísaná v OR Okresného súdu Banská Bystrica, Oddiel: Sa, vložka č.: 615/S
Zastúpený:
Ing. Miroslav Maliniak, predseda predstavenstva
IČO / DIČ / IČ DPH:
36041432 / 2020093823 / SK2020093823
(ďalej len Konzultant)
Prevádzkovateľ:
Zastúpený:
IČO / DIČ:

Centrum pre liečbu drogových závislostí
Hraničná 2, 821 05 Bratislava
MUDr. Ľubomír Okruhlica, CSc., riaditeľ
17336201 / 2020845816
(ďalej len Prevádzkovateľ)

2. Predmet zmluvy
2.1

Konzultant sa zaväzuje za podmienok uvedených v zmluve č.: GF18206 uzavretej medzi zmluvnými
stranami poskytnúť Prevádzkovateľovi konzultačné služby a dohľad spojený s ochranou osobných údajov
(ďalej len OOÚ) prostredníctvom funkcie Zodpovednej osoby (ďalej len ZO) pre OOÚ. Konzultant bude
vykonávať dohľad nad OOÚ u Prevádzkovateľa rovnako ako aj dohľad nad samotnou ZO.

2.2

Prevádzkovateľ sa zaväzuje poskytnúť súčinnosť Konzultantovi pri poskytovaní konzultácii na OOÚ
a zaplatiť Konzultantovi mesačnú odmenu uvedenú v článku 4. tejto zmluvy. Prevádzkovateľ pre
zabezpečenie súčinnosti s Konzultantom poverí konkrétneho zamestnanca alebo zamestnancov, ktorý
budú plniť záväzky Prevádzkovateľa dané touto zmluvou.

3. Poverenie ZO
3.1

Konzultant začne plniť svoje povinnosti odo dňa nadobudnutia účinnosti tejto zmluvy. Do 14 dní od
nadobudnutia účinnosti zmluvy Konzultant vymenuje ZO a nahlási kontaktné údaje ZO Prevádzkovateľovi.
Menovací dekrét s menom ZO je súčasťou tejto zmluvy ako jej príloha. Konzultant je oprávnený bez
súhlasu ale s vedomím Prevádzkovateľa menovať do pozície ZO inú ZO.

3.2

Prevádzkovateľ do 14 dní od získania kontaktných údajov ZO nahlási na Úrade na ochranu osobných
údajov poverenie ZO výkonom funkcie ZO. Následne Prevádzkovateľ zverejní kontaktné údaje na ZO,
uvedené v bode 2.2 Menovacieho dekrétu, na svojom webovom sídle lebo na inom mieste, kde bude
verejne dostupný kontakt na ZO.

3.3

Prevádzkovateľ je povinný bezodkladne informovať Konzultanta v prípade, že zistí, alebo sa dôvodne
domnieva, že určená ZO nespĺňa osobnostné alebo odborné predpoklady na výkon funkcie ZO, alebo
z iných dôvodov hodných osobitného zreteľa je pochybnosť o jej riadnom a nezávislom výkone dohľadu
nad OOÚ spracovávaných Prevádzkovateľom. Konzultant je povinný na základe takejto informácie preveriť
jej opodstatnenosť a konať v záujme Prevádzkovateľa.

3.4

V prípade, že Konzultant zmení osobu na pozícií ZO určenej pre Prevádzkovateľa oznámi to
Prevádzkovateľovi minimálne 14 dní pred plánovanou zmenou a poskytne Prevádzkovateľovi kontaktné
údaje na novú ZO. Prevádzkovateľ do 14 dní od získania kontaktných údajov novej ZO nahlási na Úrade
na ochranu osobných údajov zrušenie poverenia starej ZO a poverenie novej ZO výkonom funkcie ZO.
Následne Prevádzkovateľ zverejní kontaktné údaje novej ZO na svojom webovom sídle alebo na inom
mieste, kde bude verejne dostupný kontakt na ZO.

3.5

Prevádzkovateľ nesmie poveriť výkonom funkcie ZO iné osoby bez vedomia Konzultanta. Konzultant môže
pre výkon ZO určiť aj viaceré osoby, pokiaľ si to povaha zabezpečenia OOÚ u Prevádzkovateľa bude
vyžadovať, napríklad pri viacerých odčlenených prevádzkach rôzneho typu.

3.6

V prípade ukončenia platnosti tejto zmluvy je Prevádzkovateľ povinný do 14 dní nahlásiť na Úrade na
ochranu osobných údajov zrušenie poverenia ZO.
Strana 1 z 5 Zmluvy č. FZOS18086

SOMI Systems a.s., Banská Bystrica

4. Cena plnenia a spôsob platenia
4.1

Zmluvné strany sa dohodli, že zmluvná cena za predmet plnenia tejto zmluvy je stanovená dohodou podľa
§ 3 zákona NR SR č. 18/1996 Z. z. vo výške 135,- € bez DPH mesačne. DPH bude účtovaná v sadzbe
aktuálnej v čase vystavenia daňového dokladu.

4.2

Prevádzkovateľ bude uhrádzať Konzultantovi zmluvne stanovenú cenu podľa bodu 4.1 a náhradu
prepravných nákladov vo výške 0,40 € bez DPH / km, na základe faktúr so 14 dňovou splatnosťou odo dňa
ich doručenia vystavených každý kalendárny mesiac počas platnosti tejto zmluvy. Faktúry budú
Prevádzkovateľovi zasielané vo formáte PDF na e-mailovú adresu určenú Prevádzkovateľom. Zasielanie
faktúr v tlačenej forme poštou zmluvné strany nepožadujú.

4.3

Pokiaľ počas trvania zmluvy dôjde k zmene zákona, a táto zmena bude mať vplyv na rozsah povinností
Prevádzkovateľa a/alebo povinnosti ZO v zmysle zákona, má právo Konzultant na prehodnotenie ceny
uvedenej v bode 4.1 s tým, že do prehodnotenia ceny v dôsledku zmeny zákona nie je Konzultant / ZO
povinná a zodpovedná vo vzťahu k Prevádzkovateľovi plniť povinnosti uložené alebo zmenené zákonom
v znení jeho novely prijatej po uzatvorení tejto zmluvy. Konzultant musí toto právo uplatniť písomne.

5. Povinnosti Konzultanta a ZO
5.1

Konzultant prostredníctvom poverenej ZO zodpovedá za plnenie úloh ZO minimálne v tomto rozsahu:
a) poskytuje informácie a poradenstvo Prevádzkovateľovi a zamestnancom, ktorí vykonávajú spracúvanie
osobných údajov, o ich povinnostiach týkajúcich sa OOÚ,
b) monitoruje súlad so zákonmi týkajúcimi sa OOÚ a s pravidlami Prevádzkovateľa súvisiacimi s OOÚ vrátane
rozdelenia povinností, zvyšovania povedomia a odbornej prípravy osôb, ktoré sú zapojené do
spracovateľských operácií a súvisiacich auditov OOÚ,
c) poskytuje poradenstvo, ak ide o posúdenie vplyvu na OOÚ a monitorovanie jeho vykonávania,
d) spolupracuje s úradom na OOÚ pri plnení svojich úloh,
e) plní úlohy kontaktného miesta pre úrad na OOÚ v súvislosti s otázkami týkajúcimi sa spracúvania
osobných údajov vrátane predchádzajúcej konzultácie a podľa potreby aj konzultácie v iných veciach,
f) zastupuje Prevádzkovateľa pri konaní s úradom na OOÚ.

5.2

ZO pri výkone svojich úloh náležite zohľadňuje riziko spojené so spracovateľskými operáciami, pričom
berie do úvahy povahu, rozsah, kontext a účel spracúvania osobných údajov.

5.3

Konzultant bude u Prevádzkovateľa vykonávať kontrolnú činnosť pravidelne jedenkrát do roka, prvá
kontrola prebehne po zavedení OOÚ u Prevádzkovateľa v zmysle zákona č.: 18/2018 Z. z.

5.4

ZO bude Prevádzkovateľovi k dispozícii telefonicky a e-mailom v rozsahu – každý pracovný deň od 8:00 do
16:00 hod.

5.5

ZO bude cestovať v súvislosti s plnením tejto zmluvy len na základe predchádzajúceho odsúhlasenia
konkrétnej cesty s Prevádzkovateľom.

6. Sankcie
6.1

V prípade omeškania Prevádzkovateľa so zaplatením ceny diela podľa bodu 4.1 tejto zmluvy je Konzultant
oprávnený uplatniť si u Prevádzkovateľa písomnou výzvou úrok z omeškania vo výške určenej v § 1 odst.1
Nariadenia vlády SR č. 21/2013 Z. z., ktorým sa vykonávajú niektoré ustanovenia Obchodného zákonníka.

6.2

Konzultant má právo dočasne prerušiť plnenie predmetu zmluvy v prípadoch neplnenia si zmluvných
záväzkov zo strany Prevádzkovateľa. Počas prerušenia plnenia zmluvy Konzultant nezodpovedá za výkon
funkcie ZO u Prevádzkovateľa.

6.3

Konzultant zodpovedá za riadny výkon funkcie ZO. V prípade, že Prevádzkovateľovi z dôvodu pochybenia
ZO vznikne ujma, za ktorú bude zodpovedná ZO má Prevádzkovateľ právo na uplatnenie si sankcií voči
Konzultantovi vo výške zodpovedajúcej spôsobenej ujme.

6.4

Táto zmluva nezakladá povinnosť oprávnenej strany vyžadovať od druhej strany zaplatenie sankcií.

7. Povinnosti Prevádzkovateľa
7.1

Prevádzkovateľ je povinný vytvoriť pre ZO primerané pracovné prostredie potrebné pre jej riadny výkon
ZO, a to najmä miesto pre archív bezpečnostnej dokumentácie, priestory pre výkon školení oprávnených
osôb a priestor pre výkon administratívnych činností spojených s OOÚ.

7.2

Prevádzkovateľ poskytne Konzultantovi a ZO najmä plnú súčinnosť potrebnú pre výkon ZO, priamy dosah
na predstaviteľov manažmentu, priamy prístup na pracoviská a prístup do informačných systémov, kde sa
spracúvajú osobné údaje a prístup ku všetkým informáciám, ktoré súvisia so spracovaním osobných
údajov a zabezpečením OOÚ.
Strana 2 z 5 Zmluvy č. FZOS18086

SOMI Systems a.s., Banská Bystrica

7.3

Prevádzkovateľ je povinný prijať návrhy, upozornenia alebo vyslovené požiadavky od Konzultanta alebo
ZO v súvislosti s OOÚ Prevádzkovateľa. Prevádzkovateľ je povinný vo vzťahu ku Konzultantovi a ZO
v súvislosti s plnením jej povinností zdržať sa takého konania, ktoré by malo za následok podnet alebo by
bolo dôvodom na konanie zo strany Prevádzkovateľa, ktoré by ZO alebo Konzultantovi spôsobilo škodu.

7.4

Prevádzkovateľ je povinný bezodkladne informovať Konzultanta ako aj ZO o všetkých plánovaných alebo
už prijatých rozhodnutiach, ktoré majú vplyv na OOÚ.

7.5

Prevádzkovateľ je povinný prejaviť plnú súčinnosť Konzultantovi s plnením povinností z tejto zmluvy, ako aj
prejaviť plnú súčinnosť ZO pri výkone jej povinnosti.

7.6

Prevádzkovateľ je povinný konzultovať so ZO plánované spracovávanie osobných údajov a postupovať
podľa pokynov ZO smerom k spracovávaniu a OOÚ ako aj smerom k povinnostiam Prevádzkovateľa
ohľadne zákonom stanovených postupov a opatrení v oblasti OOÚ.

7.7

Prípadný únik osobných údajov, narušenie OOÚ, musí Prevádzkovateľ bezodkladne oznámiť ZO alebo
Konzultantovi. Pri narušení OOÚ, ktoré môže mať za následok podstatné narušenie práv dotknutých osôb
je Prevádzkovateľ povinný bezodkladne objednať výjazd ZO do sídla Prevádzkovateľa za účelom
zdokumentovania incidentu a riešenia jeho dôsledkov.

7.8

Prevádzkovateľ bude konzultovať s Konzultantom alebo ZO každú požiadavku od dotknutej osoby
smerovanú k uplatneniu práv dotknutej osoby, predovšetkým práva na prístup k osobným údajom a práva
na výmaz osobných údajov ako aj vznik oznamovacej povinnosti Prevádzkovateľa v súvislosti s opravou,
vymazaním alebo obmedzením spracúvania osobných údajov.

7.9

Prevádzkovateľ bude bezodkladne preukázateľnou formou informovať ZO a Konzultanta o prijatí
oznámenia o ohlásenej kontrole zo strany kontrolného orgánu s uvedením najmä predmetu a účelu
kontroly a bude ho bezodkladne preukázateľne informovať o prijatí akejkoľvek písomnosti zo strany
kontrolného orgánu, podnetov dotknutej osoby alebo podnetu zo strany akejkoľvek osoby (vrátane
anonymného podnetu) v ktorom sa konštatuje porušovanie zákona pri povinnosti Prevádzkovateľa pri
nakladaní s osobnými údajmi.
Prevádzkovateľ nebude konať smerom ku kontrolným orgánom a nálezom kontroly ohľadne spracúvania
a OOÚ bez predchádzajúcej konzultácie so ZO alebo Konzultantom. Informácie ohľadne spracúvania
a OOÚ pre účely kontroly bude poskytovať ZO alebo Prevádzkovateľ na pokyn Konzultanta.

8. Autorské práva, obchodné tajomstvo a mlčanlivosť
8.1

Pokiaľ výsledkom plnenia zmluvy zo strany Konzultanta bude dielo, ktorého ochranu upravuje osobitný
predpis – najmä Autorský zákon, Prevádzkovateľ sa zaväzuje s dielom naložiť iba v rozsahu, ktorý za tým
účelom určil Konzultant, resp. ním určená ZO. Pokiaľ by pokyn Konzultanta a ZO boli vo vzájomnom
rozpore, je pre Prevádzkovateľa záväzný pokyn - rozsah, ktorý pre použitie diela určí Konzultant.

8.2

Záväzok mlčanlivosti podľa tejto zmluvy sa vzťahuje na dôverné informácie. Dôverné informácie sú
akékoľvek informácie, ktoré nie sú verejne prístupné, a/alebo ktoré niektorá zmluvná strana označí ako
dôverné alebo také informácie, s ktorými sa má nakladať, vzhľadom na okolnosti známe druhej zmluvnej
strane pri poskytnutí informácií, ako s dôvernými. Dôverné informácie sú najmä akékoľvek informácie
obchodnej, technickej alebo ekonomickej povahy, informácie o niektorej zmluvnej strane, informácie
o zamestnancoch a klientoch zmluvnej strany, osobné údaje, cenové dohody zmluvných strán, know – how
niektorej zmluvnej strany, špecifikácie, počítačové databázy, software alebo dokumentácie v akejkoľvek
podobe či už zachytené hmotne alebo ústne poskytnuté.

8.3

Zmluvná strana môže použiť dôverné informácie týkajúce sa druhej zmluvnej strany iba pre účely plnenia
tejto zmluvy a nesmie poskytnúť tieto dôverné informácie tretím osobám, okrem nižšie uvedených
prípadov. Ani po ukončení účinností podľa tejto zmluvy však nesmie niektorá zmluvná strana použiť
dôverné informácie v rozpore s touto zmluvou.

8.4

Zmluvná strana je oprávnená poskytnúť dôverné informácie bez súhlasu druhej zmluvnej strany iba
v prípadoch, ak jej takú povinnosť ukladá zákon.

8.5

Každá zmluvná strana sa zaväzuje prijať potrebné opatrenia na ochranu dôverných informácií minimálne
však v rovnakom rozsahu a kvalite, ako pri ochrane porovnateľných vlastných dôverných informácií
podobnej povahy a dôležitosti. Uvedené opatrenia však nemôžu byť v menšom rozsahu a kvalite, ako je
rozumné a obvyklé.

8.6

Každá zmluvná strana bude oznamovať druhej zmluvnej strane neoprávnené použitie, poskytnutie alebo
zverejnenie dôverných informácií alebo iné porušenie povinnosti podľa tejto zmluvy, a to ihneď ako sa túto
skutočnosť dozvie. Oznamujúca strana sa zároveň zaväzuje primeraným spôsobom spolupracovať
s druhou zmluvnou stranou pri znovu obnovení ochrany dôverných informácií a zabránení ich ďalšiemu
neoprávnenému použitiu,
Strana 3 z 5 Zmluvy č. FZOS18086

SOMI Systems a.s., Banská Bystrica

8.7

Práva a povinnosti zmluvných strán vyplývajúce zo záväzku mlčanlivosti budú trvať aj po ukončení
účinnosti tejto zmluvy, a to až do doby, než sa stanú verejne známymi alebo prístupnými bez porušenia
povinnosti niektorou zmluvnou stranou, príp. treťou osobou.

9. Odstúpenie od zmluvy
9.1

Prevádzkovateľ je oprávnený odstúpiť od zmluvy, ak je činnosť Konzultanta alebo ZO v rozpore so
zákonom o OOÚ alebo v rozpore s touto zmluvou. Rovnako je Prevádzkovateľ oprávnený odstúpiť od
zmluvy v prípade opakovaného porušovania povinností ZO, pri ktorých Konzultant neprijme primerané
opatrenia pre zamedzenie ďalšiemu porušovaniu povinností ZO.

9.2

Konzultant je oprávnený odstúpiť od zmluvy ak mu Prevádzkovateľ kladie také prekážky, alebo
neposkytuje takú súčinnosť, ktoré mu neumožňujú ani po opakovaných urgenciách riadne plniť
ustanovenia tejto zmluvu a výkon ZO v zmysle platných zákonov na OOÚ.

9.3

Od zmluvy je možné odstúpiť podľa bodu 9.1 a 9.2 po preukázaní dôvodu odstúpenia s jednomesačnou
lehotou počnúc prvým dňom nasledujúceho mesiaca po mesiaci, v ktorom bola výpoveď doručená druhej
zmluvnej strane.

9.4

Každá zo zmluvných strán je oprávnená túto zmluvu vypovedať bez udania dôvodu s trojmesačnou
výpovednou lehotou počnúc prvým dňom nasledujúceho mesiaca po mesiaci, v ktorom bola výpoveď
doručená druhej strane.

10. Záverečné ustanovenia
10.1

Vzťahy medzi zmluvnými stranami neupravené touto zmluvou sa riadia príslušnými ustanoveniami
Obchodného zákonníka, Občianskeho zákonníka a zákona o ochrane osobných údajov.

10.2

Zmluva je platná odo dňa podpisu oboma zmluvnými stranami. Zmluva sa uzatvára na dobu do
31.05.2021. Zmluvu je možné predĺžiť formou písomných dodatkov podpísaných oboma zmluvnými
stranami pred dňom ukončenia platnosti tejto zmluvy.

10.3

Zhotoviteľ berie na vedomie, že Objednávateľ je povinnou osobou podľa zák. č. 211/2000 Z. z.
o slobodnom prístupe k informáciám v znení neskorších predpisov a súhlasí so zverejnením
a sprístupnením obsahu tejto zmluvy.

10.4

Konzultant preberá zodpovednosť za to, že predmet zmluvy bol vyhotovený bez porušenia autorských
práv, duševného vlastníctva či iných práv tretích osôb.

10.5

Neplatnosť alebo neúčinnosť niektorého z ustanovení zmluvy nemá za následok neplatnosť alebo
neúčinnosť jej ostatných ustanovení. Zmluvné strany sa zaväzujú v takom prípade nahradiť neplatné alebo
neúčinné ustanovenie novým, ktoré bude najbližšie pôvodnému zámeru alebo úmyslu zmluvných strán.
Ustanovenia, ktoré sú ovplyvnené ustanoveniami, ktoré sa stali neplatnými či neúčinnými, treba vykladať
tak, aby bol zachovaný pôvodný zmysel a účel dotknutých ustanovení, ak zmluva neustanovuje inak.

10.6

Akékoľvek zmeny a doplnky k zmluve budú urobené formou písomných dodatkov s podpisom oboch strán.

10.7

Zmluva je vyhotovená v 3 rovnopisoch rovnakej platnosti, z ktorých Prevádzkovateľ dostane dve
vyhotovenia a Konzultant jedno vyhotovenie.

10.8

Zmluvné strany vyhlasujú, že zmluvu uzavreli slobodne a vážne, nie v tiesni a nápadne nevýhodných
podmienok alebo v omyle, jej obsahu porozumeli a na znak svojho súhlasu s jej znením ju potvrdzujú
podpismi oprávnených zástupcov.

10.9

S poukazom na Príkaz ministra zdravotníctva číslo 7/2017 zo dňa 25. septembra 2017 sa zmluvné
strany dohodli, že dodávateľ nesmie postúpiť pohľadávku vyplývajúcu z tohto zmluvného vzťahu na inú
osobu bez predchádzajúceho súhlasu dlžníka, t.j. Centra pre liečbu drogových závislostí (ďalej len
“CPLDZ“) . Právny úkon, ktorým bude pohľadávka postúpená v rozpore s predchádzajúcou vetou, je
neplatný podľa § 39 Občianskeho zákonníka. Súhlas Centra pre liečbu drogových závislostí s postúpením
pohľadávky je platný len za podmienky, že bol na takýto úkon udelený predchádzajúci súhlas Ministerstva
zdravotníctva Slovenskej republiky.

10.10

CPLDZ sa podľa zákona č. 315/2016 Z. z. o registri partnerov verejného sektora a o zmene a doplnení
niektorých zákonov v znení neskorších predpisov (ďalej len “zákon RPVS“) zapisuje do registra partnerov
verejného sektora (ďalej len “register„). Poskytovateľ, ktorý prijíma na základe Zmluvy finančné prostriedky
alebo plnenie od CPLDZ, ktoré jednorázovo presiahnu sumu 100 000,00 EUR alebo v kalendárnom roku v
úhrne presiahnu sumu250 000,00 EUR je povinný byť najmenej počas doby platnosti zmluvy registrovaný
v registri a plniť všetky povinnosti, ktoré Poskytovateľovi zo zákona o RPVS vyplývajú. Poskytovateľ berie
na vedomie oprávnenia, ktoré CPLDZ priznáva § 15 a 23 zákona o RPVS v prípade nesplnenia povinností
Poskytovateľom, ktorými sú právo odstúpiť od Zmluvy a skutočnosť, že CPLDZ sa nedostane do
Strana 4 z 5 Zmluvy č. FZOS18086

SOMI Systems a.s., Banská Bystrica

omeškania s plnením pri neuhradení úhrady Poskytovateľovi. CPLDZ o skutočnosti neuhradenia úhrady
podľa predchádzajúcej vety Poskytovateľa informuje v lehote splatnosti faktúry.
10.11

Zmluva nadobúda účinnosť v deň nasledujúci po dni jej zverejnenia v centrálnom registri zmlúv vedenom
Úradom vlády SR.

10.12

Konzultant ako osoba, ktorá prichádza do styku s osobnými údajmi bola v zmysle ust. § 21 zákona č.
122/2013 Z. z. o ochrane osobných údajov poučená v celom rozsahu zákona s dôrazom na ustanovenia
§11, § 22 a §§ 29-30. Porušenie povinnosti zachovávať mlčanlivosť o osobných údajoch je sankcionované
podľa ust. § 67- § 71 zákona č. 122/2013 Z. z. o ochrane osobných údajov, ako aj podľa ust. § 374
Trestného zákona a neoprávnené nakladanie s osobnými údajmi podľa ust. § 247 Trestného zákona
(poškodenie a zneužitie záznamu na nosiči informácií).

V Banskej Bystrici, dňa :

......................................................
SOMI Systems a.s.
Ing. Miroslav Maliniak
predseda predstavenstva

V Bratislave, dňa : ................................

................................................................
Centrum pre liečbu drogových závislostí
MUDr. Ľubomír Okruhlica, CSc.
riaditeľ

Strana 5 z 5 Zmluvy č. FZOS18086

