SOMI Systems, a.s., Banská Bystrica

Zmluva o dielo č. GF18206
uzavretá podľa § 536 nasl. zákona č. 513/1991 Zb. Obchodného zákonníka v znení neskorších predpisov
(ďalej len „zmluva")
1. Zmluvné strany
Zhotoviteľ:

SOMI Systems a.s.
Lazovná 69, 974 01 Banská Bystrica
Spoločnosť zapísaná v OR Okresného súdu Banská Bystrica, Oddiel: Sa, vložka č.: 615/S
Zastúpený:
Ing. Miroslav Maliniak, predseda predstavenstva
IČO / DIČ / IČ DPH:
36041432 / 2020093823 / SK2020093823
(ďalej len Zhotoviteľ)
Objednávateľ:
Zastúpený:
IČO / DIČ:

Centrum pre liečbu drogových závislostí
Hraničná 2, 821 05 Bratislava
MUDr. Ľubomír Okruhlica, CSc., riaditeľ
17336201 / 2020845816
(ďalej len Objednávateľ)

2. Predmet zmluvy
2.1

Zhotoviteľ sa na základe tejto zmluvy zaväzuje pre Objednávateľa zaviesť ochranu osobných údajov
v súlade s Nariadením Európskeho parlamentu a rady (EÚ) 2016/679 z 27.04.2016 o ochrane fyzických
osôb pri spracúvaní osobných údajov a o voľnom pohybe takýchto údajov, pod skráteným názvom GDPR,
resp. slovenského vykonávacieho zákona č.: 18/2018 Z. z., Zákona o ochrane osobných údajov a o zmene
a doplnení niektorých zákonov, ďalej len GDPR.

2.2

Objednávateľ za zaväzuje bez odkladu protokolárne prevziať materiály GDPR. Objednávateľ má 14 dní
odo dňa protokolárneho prevzatia dokumentov týkajúcich sa predmetu zmluvy na vyjadrenie sa k nim a na
vznesenie pripomienok. Márnym uplynutím tejto lehoty sa predmet zmluvy považuje za akceptovaný
a riadne prevzatý. Pripomienky vznesené po tomto termíne sa budú považovať za reklamáciu diela a budú
riešené v zmysle Obchodného zákonníka. Objednávateľ je povinný za akceptovaný predmet zmluvy
zaplatiť dohodnutú cenu podľa bodu 4.

2.3

Zhotoviteľ sa zaväzuje vykonať v priestoroch Objednávateľa odborné školenie oprávnených osôb
k ochrane osobných údajov a k informačnej bezpečnosti v jednom alebo dvoch pracovných dňoch v
rozsahu troch blokov pre neobmedzený počet oprávnených osôb.

2.4

Zhotoviteľ bude počas platnosti tejto zmluvy zabezpečovať pre Objednávateľa výkon funkcie zodpovednej
osoby v zmysle § 46 Zákona č.: 18/2018 Z. z.. Pre výkon funkcie zodpovednej osoby Prevádzkovateľ
podpíše s Objednávateľom Zmluvu o poskytovaní konzultačných služieb pri ochrane osobných údajov, kde
budú stanovené povinnosti zmluvných strán vzhľadom k výkonu tejto funkcie.

2.5

Zhotoviteľ sa zaväzuje pre Objednávateľa vykonať jeden revízny audit, revíziu súladu s GDPR, na základe
požiadavky Objednávateľa. Revízia obsahuje kontrolný audit, prepracovanie rizikovej analýzy
a dokumentácie a zhodnotenie, prípadne prepracovanie procesov ochrany osobných údajov.

3. Miesto, spôsob a doba plnenia
3.1

Zhotoviteľ sa zaväzuje predmet zmluvy odovzdať Objednávateľovi najneskôr do 80 pracovných dní od
nadobudnutia účinnosti tejto zmluvy, okrem predmetu zmluvy podľa bodu 2.5. Predmet zmluvy podľa bodu
2.5 sa Zhotoviteľ zaväzuje odovzdať Objednávateľovi v osobitne dohodnutej lehote podľa objednávky tohto
predmetu zmluvy. Podmienkou pre začatie plnenia Zhotoviteľa podľa tejto zmluvy je poskytnutie potrebnej
súčinnosti Objednávateľa počas vstupného auditu.

3.2

Miestom plnenia predmetu zmluvy sú priestory Zhotoviteľa a priestory Objednávateľa.

4. Cena plnenia a spôsob platenia
4.1

Zmluvné strany sa dohodli, že zmluvná cena za predmet plnenia podľa bodu 2.1 v spojení s bodom 2.2
tejto zmluvy je stanovená dohodou podľa § 3 zákona NR SR č. 18/1996 Z. z. vo výške 4950,- € bez DPH.

4.2

Zmluvné strany sa dohodli, že zmluvná cena za predmet plnenia podľa bodu 2.3 tejto zmluvy je stanovená
dohodou podľa § 3 zákona NR SR č. 18/1996 Z. z. vo výške 351,- € bez DPH.
Strana 1 z 4 Zmluvy č. GF18206

SOMI Systems, a.s., Banská Bystrica

4.3

Zmluvné strany sa dohodli, že Objednávateľ v súvislosti s plnením predmetu zmluvy uhradí Zhotoviteľovi
náhradu prepravných nákladov (PN) v sadzbe 0,40 € bez DPH / km za tri vykonané výjazdy v sume 528,- €
bez DPH (176,- € bez DPH za výjazd). V prípade potreby viacerých výjazdov, najmä v súvislosti
s vykonávaní funkcie zodpovednej osoby podľa bodu 2.4 tejto zmluvy alebo v súvislosti s vykonaním
revízie podľa bodu 2.5 tejto zmluvy, budú prepravné náklady doúčtované vo vyššie uvedenej sadzbe a
v zmysle vykázaných služobných ciest potvrdených Objednávateľom.

4.4

Zmluvné strany sa dohodli, že zmluvná cena za predmet plnenia podľa bodu 2.4 tejto zmluvy je stanovená
dohodou podľa § 3 zákona NR SR č. 18/1996 Z. z. v osobitnej zmluve uzatvorenej medzi Zhotoviteľom a
Objednávateľom - Zmluva o poskytovaní konzultačných služieb pri ochrane osobných údajov.

4.5

Zmluvné strany sa dohodli, že zmluvná cena za predmet plnenia podľa bodu 2.5 tejto zmluvy je stanovená
dohodou podľa § 3 zákona NR SR č. 18/1996 Z. z. vo výške 1127,- € bez DPH. Objednávateľ uhradí túto
časť zmluvnej ceny na základe faktúry so 14 dňovou splatnosťou vystavenej po odovzdaní revízneho
auditu.

4.6

Daň z pridanej hodnoty je 20%, resp. v zmysle platných sadzieb. Objednávateľ uhradí Zhotoviteľovi
zmluvne stanovenú cenu podľa bodu 4.1 a 4.2 a náhradu prepravných nákladov (PN) podľa bodu 4.3 na
základe faktúr so 14 dňovou splatnosťou vystavených po odovzdaní a prevzatí jednotlivých časí diela takto:
2130,- € bez DPH + PN po odovzdaní rizikovej analýzy,
1390,- € bez DPH + PN po odovzdaní dokumentácie, smerníc a plánu znižovania rizík,
1430,- € bez DPH + PN a platbu za školenie podľa bodu 4.2 po zavedení GDPR.

5. Osobitné dojednania
5.1

Ak v priebehu plnenia predmetu zmluvy vzniknú iné požiadavky nešpecifikované v tejto zmluve, budú tieto
požiadavky riešené dodatkom k zmluve s písomným súhlasom oboch strán.

5.2

Dokumenty, ktoré sú predmetom tejto zmluvy, slúžia Objednávateľovi výhradne pre jeho interné potreby
a týmto sa zaväzuje, že nebude predmetné dokumenty ani ich obsah ďalej šíriť pre potreby tretích strán.

5.3

Predmetné dokumenty sú vlastníctvom Objednávateľa, autorské práva si vyhradzuje Zhotoviteľ. Zhotoviteľ
podpisom tejto zmluvy udeľuje Objednávateľovi úplný a neobmedzený súhlas na použitie dokumentov,
ktoré sú predmetom tejto zmluvy pre všetky interné potreby Objednávateľa.

6. Sankcie
6.1

V prípade omeškania Objednávateľa so zaplatením ceny diela podľa bodu 4.1 tejto zmluvy je Zhotoviteľ
oprávnený uplatniť si u Objednávateľa písomnou výzvou úrok z omeškania vo výške určenej v § 1 odst.1
Nariadenia vlády SR č. 21/2013 Z. z., ktorým sa vykonávajú niektoré ustanovenia Obchodného zákonníka.

6.2

V prípade omeškania Zhotoviteľa s plnením predmetu zmluvy, je Objednávateľ oprávnený uplatniť si
u Zhotoviteľa písomnou výzvou nárok na zaplatenie zmluvnej pokuty v sume 10,- € bez DPH za každý aj
začatý deň omeškania až do riadneho splnenia predmetu tejto zmluvy. Zhotoviteľ zodpovedá len za
omeškanie plnenia, ktoré spôsobil sám alebo osoby, ktoré plnením predmetu zmluvy poveril.

6.3

Zhotoviteľ má právo dočasne prerušiť plnenie predmetu zmluvy v prípadoch neplnenia si zmluvných
záväzkov zo strany Objednávateľa. Zhotoviteľ je povinný v plnení predmetu zmluvy pokračovať po
odpadnutí prekážky na strane Objednávateľa.

6.4

Táto zmluva nezakladá povinnosť oprávnenej strany vyžadovať od druhej strany zaplatenie sankcií.

7. Vady diela
7.1

Objednávateľ uplatňuje reklamácie na dodaný predmet zmluvy len písomným spôsobom.

7.2

Zodpovednosť Zhotoviteľa za vady diela a nároky Objednávateľa z vád diela sa spravujú ustanoveniami
§ 560 a nasledujúcimi Obchodného zákonníka.

7.3

Zhotoviteľ zodpovedá za vady, ktoré má dielo v čase jeho prevzatia Objednávateľom aj v prípade, ak sa
vady ukážu kedykoľvek po prevzatí diela Objednávateľom.

7.4

Zhotoviteľ zodpovedá za škodu spôsobenú dielom Objednávateľovi a/alebo tretej osobe. Objednávateľ má
právo na uplatnenie si sankcií voči Zhotoviteľovi vo výške zodpovedajúcej spôsobenej ujme.

8. Povinnosti Objednávateľa a Zhotoviteľa
8.1

Objednávateľ poskytne Zhotoviteľovi všetky potrebné podklady pre vyhotovenie predmetu zmluvy aj
s aktívnou spoluprácou počas vykonávania vstupného auditu a rizikovej analýzy.

Strana 2 z 4 Zmluvy č. GF18206

SOMI Systems, a.s., Banská Bystrica

8.2

Objednávateľ sa zaväzuje k riadnej a bezodkladnej súčinnosti so Zhotoviteľom pre potreby plnenia
predmetu tejto zmluvy a to v potrebnom rozsahu. Pre účel školenia v zmysle bodu 2.3 je Objednávateľ
povinný zorganizovať všetky oprávnené osoby a poskytnúť primerané technické prostriedky a priestory.
Školenie oprávnených osôb by malo byť vykonávané v pravidelných intervaloch raz ročne.

8.3

Objednávateľ zabezpečí účasť osoby oprávnenej k ďalšiemu konaniu podľa tejto zmluvy, najmä
k preberaniu predmetu zmluvy. Objednávateľ je povinný riadne zhotovený predmet zmluvy riadne prevziať
a písomne potvrdiť jeho prevzatie.

8.4

Ak zistí Zhotoviteľ, že časové alebo obsahové plnenie zmluvy je ohrozené, je povinný o tom ihneď
informovať Objednávateľa spolu s uvedením návrhu nového termínu ukončenia diela alebo návrhu zmeny
jeho obsahu.

8.5

Zhotoviteľ je povinný vykonať dielo na svoje náklady a na svoje nebezpečenstvo v dojednanom čase.

8.6

Zhotoviteľ je povinný pri plnení predmetu zmluvy postupovať s odbornou starostlivosťou a v súlade so
všetkými príslušnými právnymi predpismi tak, aby sa dosiahol výsledok činnosti určený v zmluve.

8.7

Výsledok činnosti, ktorá je predmetom diela podľa tejto zmluvy nie je Zhotoviteľ oprávnený poskytnúť
akejkoľvek inej osobe než Objednávateľovi. Túto povinnosť Zhotoviteľ nemá len v prípade, že ho od nej
oslobodí súd alebo iný orgán štátnej či verejnej moci.

9. Odstúpenie od zmluvy
9.1

Zhotoviteľ je oprávnený odstúpiť od zmluvy, ak je Objednávateľ s plnením podľa bodu 8.1 v omeškaní o
viac ako 30 dní oproti dohodnutému termínu, alebo podstatne porušuje povinnosti vyplývajúce zo zmluvy
a k náprave nedôjde ani po uplynutí primeranej dodatočnej lehoty, ktorú je Zhotoviteľ povinný
Objednávateľovi poskytnúť v písomnom upozornení.

9.2

Objednávateľ je oprávnený odstúpiť od zmluvy, ak je Zhotoviteľ v omeškaní s riadnym vykonaním a
odovzdaním predmetu zmluvy viac ako 30 dní, alebo podstatne porušuje povinnosti vyplývajúce zo zmluvy
a k náprave nedôjde ani po uplynutí primeranej dodatočnej lehoty, ktorú je Objednávateľ povinný
Zhotoviteľovi poskytnúť v písomnom upozornení.

9.3

Každá zo zmluvných strán je oprávnená túto zmluvu vypovedať, ak sa pre ňu stalo plnenie zmluvných
povinností celkom nemožným z dôvodov, ktoré nemohla ovplyvniť. V takomto prípade je výpovedná lehota
stanovená na dva mesiace počnúc prvým dňom nasledujúceho mesiaca po mesiaci, v ktorom bola
výpoveď doručená druhej strane. Vypovedať zmluvu môže Objednávateľ aj bez udania dôvodu a to
s trojmesačnou výpovednou lehotou.

9.4

Ak zmluva zanikne na podnet Objednávateľa, Objednávateľ uhradí Zhotoviteľovi náklady, ktoré tento
preukázateľne a účelne vynaložil pri plnení predmetu zmluvy. Zhotoviteľ je povinný v tomto prípade
odovzdať Objednávateľovi výsledky svojej činnosti vzťahujúce sa k predmetu plnenia vrátane podkladov,
ktoré prevzal od Objednávateľa na účely plnenia zmluvy.

10. Záverečné ustanovenia
10.1 Vzťahy medzi zmluvnými stranami neupravené touto zmluvou sa riadia príslušnými ustanoveniami
Obchodného zákonníka a Občianskeho zákonníka.
10.2 Zmluva je platná odo dňa podpisu oboma zmluvnými stranami. Zmluva sa uzatvára na dobu určitú. Jej
platnosť končí 31.5.2021. Zmluvu je možné predĺžiť formou písomných dodatkov podpísaných oboma
zmluvnými stranami pred dňom ukončenia platnosti tejto zmluvy.
10.3 Zhotoviteľ berie na vedomie, že Objednávateľ je povinnou osobou podľa zák. č. 211/2000 Z. z.
o slobodnom prístupe k informáciám v znení neskorších predpisov a súhlasí so zverejnením
a sprístupnením obsahu tejto zmluvy.
10.4 Zhotoviteľ preberá zodpovednosť za to, že predmet zmluvy bol vyhotovený bez porušenia autorských práv,
duševného vlastníctva či iných práv tretích osôb.
10.5 Neplatnosť alebo neúčinnosť niektorého z ustanovení zmluvy nemá za následok neplatnosť alebo
neúčinnosť jej ostatných ustanovení. Zmluvné strany sa zaväzujú v takom prípade nahradiť neplatné alebo
neúčinné ustanovenie novým, ktoré bude najbližšie pôvodnému zámeru alebo úmyslu zmluvných strán.
Ustanovenia, ktoré sú ovplyvnené ustanoveniami, ktoré sa stali neplatnými či neúčinnými, treba vykladať
tak, aby bol zachovaný pôvodný zmysel a účel dotknutých ustanovení, ak zmluva neustanovuje inak.
10.6 Akékoľvek zmeny a doplnky k zmluve budú urobené formou písomných dodatkov s podpisom oboch strán.
10.7 Zmluva je vyhotovená v 3 rovnopisoch rovnakej platnosti, z ktorých Objednávateľ dostane dve vyhotovenia
a Zhotoviteľ jedno vyhotovenie.
Strana 3 z 4 Zmluvy č. GF18206

SOMI Systems, a.s., Banská Bystrica

10.8 Zmluvné strany vyhlasujú, že zmluvu uzavreli slobodne a vážne, nie v tiesni a nápadne nevýhodných
podmienok alebo v omyle, jej obsahu porozumeli a na znak svojho súhlasu s jej znením ju potvrdzujú
podpismi oprávnených zástupcov.
10.9 S poukazom na Príkaz ministra zdravotníctva číslo 7/2017 zo dňa 25. septembra 2017 sa zmluvné strany
dohodli, že dodávateľ nesmie postúpiť pohľadávku vyplývajúcu z tohto zmluvného vzťahu na inú osobu
bez predchádzajúceho súhlasu dlžníka, t.j. Centra pre liečbu drogových závislostí (ďalej len “CPLDZ“) .
Právny úkon, ktorým bude pohľadávka postúpená v rozpore s predchádzajúcou vetou, je neplatný podľa §
39 Občianskeho zákonníka. Súhlas Centra pre liečbu drogových závislostí s postúpením pohľadávky je
platný len za podmienky, že bol na takýto úkon udelený predchádzajúci súhlas Ministerstva zdravotníctva
Slovenskej republiky.
10.10 CPLDZ sa podľa zákona č. 315/2016 Z. z. o registri partnerov verejného sektora a o zmene a doplnení
niektorých zákonov v znení neskorších predpisov (ďalej len “zákon RPVS“) zapisuje do registra partnerov
verejného sektora (ďalej len “register„). Poskytovateľ, ktorý prijíma na základe Zmluvy finančné prostriedky
alebo plnenie od CPLDZ, ktoré jednorázovo presiahnu sumu 100 000,00 EUR alebo v kalendárnom roku v
úhrne presiahnu sumu 250 000,00 EUR je povinný byť najmenej počas doby platnosti zmluvy registrovaný
v registri a plniť všetky povinnosti, ktoré Poskytovateľovi zo zákona o RPVS vyplývajú. Poskytovateľ berie
na vedomie oprávnenia, ktoré CPLDZ priznáva § 15 a 23 zákona o RPVS v prípade nesplnenia povinností
Poskytovateľom, ktorými sú právo odstúpiť od Zmluvy a skutočnosť, že CPLDZ sa nedostane do
omeškania s plnením pri neuhradení úhrady Poskytovateľovi. CPLDZ o skutočnosti neuhradenia úhrady
podľa predchádzajúcej vety Poskytovateľa informuje v lehote splatnosti faktúry.
10.11 Zmluva nadobúda účinnosť v deň nasledujúci po dni jej zverejnenia v centrálnom registri zmlúv vedenom
Úradom vlády SR.
10.12 Zhotoviteľ ako osoba, ktorá prichádza do styku s osobnými údajmi bola v zmysle ust. § 21 zákona č.
122/2013 Z. z. o ochrane osobných údajov poučená v celom rozsahu zákona s dôrazom na ustanovenia §
11, § 22 a §§ 29-30. Porušenie povinnosti zachovávať mlčanlivosť o osobných údajoch je sankcionované
podľa ust. § 67- § 71 zákona č. 122/2013 Z. z. o ochrane osobných údajov, ako aj podľa ust. § 374
Trestného zákona a neoprávnené nakladanie s osobnými údajmi podľa ust. § 247 Trestného zákona
(poškodenie a zneužitie záznamu na nosiči informácií).

V Banskej Bystrici, dňa :

......................................................
SOMI Systems a.s.
Ing. Miroslav Maliniak
predseda predstavenstva

V Bratislave, dňa : ................................

................................................................
Centrum pre liečbu drogových závislostí
MUDr. Ľubomír Okruhlica, CSc.
riaditeľ

Strana 4 z 4 Zmluvy č. GF18206

