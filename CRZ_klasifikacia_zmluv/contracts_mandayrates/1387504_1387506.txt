ZMLUVA

O

DIELO

uzatvorená v zmysle § 536 a nasl. zákona č. 513/1991 Zb. Obchodný
zákonník v znení neskorších predpisov

Číslo zmluvy objednávateľa:

Číslo zmluvy zhotoviteľa: Z 0068/2014

Článok I
Zmluvné strany
1. Objednávateľ:
Sídlo:
V zastúpení:
IČO:
IČ DPH:
Bankové spojenie:

Centrum vedecko-technických informácií
Slovenskej republiky
Lamačská cesta 8/A
811 04 Bratislava
prof. RNDr. Ján Turňa, CSc.
generálny riaditeľ
00151882
SK2020798395

(ďalej len „objednávateľ“)
a
2. Zhotoviteľ:
Sídlo:
V zastúpení:
IČO:
IČ DPH:
Zapísaný:
Oddiel:
Bankové spojenie:
Číslo účtu:
(ďalej len „zhotoviteľ“)

EMM, spol. s r.o.
Sekurisova 16, 841 02 Bratislava
Ing. Mária Schill – konateľ
17 316 260
SK 2020316529
v Obchodnom
registri Okresného súdu
Bratislava I
oddiel: Sro , vložka č.: 686/B

Článok II
Všeobecné ustanovenia
1. Zhotoviteľ sa zaväzuje za dojednanú cenu vykonať pre objednávateľa dielo v zmysle
článku III tejto zmluvy.
2. Objednávateľ sa zaväzuje, že po prevzatí dokončeného diela zaplatí za dielo cenu
dojednanú v článku VII tejto zmluvy.
3. Podkladom pre uzavretie tejto zmluvy o dielo je úspešná ponuka zhotoviteľa
predložená vo verejnom obstarávaní na základe výzvy na predkladanie ponúk podľa
§ 9 ods. 9 a nasl. zákona č. 25/2006 Z. z. o verejnom obstarávaní a o zmene
a doplnení niektorých zákonov v znení neskorších predpisov a v súlade s Príkazom
generálneho riaditeľa CVTI SR č. 3/2013.
Článok III
Predmet zmluvy
1. Predmetom zmluvy je dopracovanie už existujúceho Bezpečnostného projektu
informačných systémov Centra vedecko-technických informácií Slovenskej republiky
(ďalej len „bezpečnostný projekt CVTI SR“) vzhľadom na uskutočnené zlúčenie
príspevkovej organizácie CVTI SR s rozpočtovou organizáciou Ústav informácií
a prognóz školstva (ďalej len „ÚIPŠ“) a dodanie takto zosúladenej verzie spĺňajúcej
požiadavky stanovené zákonom č. 122/2013 Z.z. o ochrane osobných údajov
a o zmene a doplnení niektorých zákonov a zákonom č. 84/2014 Z. z. ktorým sa mení
a dopĺňa zákon č. 122/2013 Z. z. o ochrane osobných údajov a o zmene a doplnení
niektorých zákonov a ktorým sa mení zákon Národnej rady Slovenskej republiky
č. 145/1995 Z. z. o správnych poplatkoch v znení neskorších predpisov (ďalej len
„dielo“), zhotoviteľom objednávateľovi za podmienok stanovených v tejto zmluve.
2. Špecifikácia dopracovania bezpečnostného projektu a dodávaných služieb je uvedená
v prílohe č. 1 tejto zmluvy, ktorá je jej neoddeliteľnou súčasťou.
Článok IV
Vykonanie diela, miesto a čas plnenia
1. Zhotoviteľ je povinný vykonať a odovzdať dielo v zmysle článku III tejto zmluvy na
svoje náklady a na svoje nebezpečenstvo v termíne do 40 kalendárnych dní odo dňa
účinnosti tejto zmluvy.
2. Pri vykonaní diela postupuje zhotoviteľ samostatne, za poskytnutia súčinnosti zo
strany objednávateľa.
3. Objednávateľ je povinný vykonané dielo prevziať. Preberanie diela, ktoré je
predmetom tejto zmluvy v článku III, sa uskutoční formou preberacieho protokolu
podpísaného obidvoma zmluvnými stranami tejto zmluvy.
4. Zhotoviteľ splní svoju povinnosť vykonať dielo jeho riadnym ukončením
a odovzdaním diela formou preberacieho protokolu objednávateľovi v sídle
objednávateľa. Zhotoviteľ vyzve objednávateľa k uskutočneniu preberacieho konania

v sídle objednávateľa do 2 pracovných dní odo dňa ukončenia diela. Preberacie
konanie sa uskutočňuje na náklady zhotoviteľa.
5. Ak preberacie konanie bude neúspešné, ďalšie sa uskutoční o 5 pracovných dní (ďalej
len „doba odkladu“) pokiaľ sa zmluvné strany písomne nedohodnú inak.
6. Ak nebude úspešné ani preberacie konanie uskutočnené v rámci doby odkladu
v zmysle čl. IV bod. 5,, objednávateľ má právo odstúpiť od tejto zmluvy.
7. Objednávateľ súhlasí s tým, že po úspešnom ukončení preberacieho konania a jeho
protokolárnom potvrdení preberie zodpovednosť za používanie Bezpečnostného
projektu.
Článok V
Vlastnícke právo k zhotovovanej veci a nebezpečenstvo škody na nej
1. Vlastnícke právo k dielu, ktoré je predmetom tejto zmluvy prechádza na objednávateľa
po úspešnom ukončení preberacieho konania, t.j. protokolárnym prevzatím diela
oprávnenou osobou objednávateľa a zaplatení ceny diela, ktoré je predmetom zmluvy
objednávateľom zhotoviteľovi.
2. Zodpovednosť za stratu alebo poškodenie diela, ktoré je predmetom tejto zmluvy
prechádza na objednávateľa v deň protokolárneho prevzatia diela oprávnenou osobou
objednávateľa, v mieste plnenia.
Článok VI
Práva a povinnosti zmluvných strán
1. Zhotoviteľ sa zaväzuje, že zabezpečí potrebné množstvo kvalifikovaných a technicky
spôsobilých pracovníkov na riadne a včasné splnenie diela podľa tejto zmluvy.
2. Zhotoviteľ sa zaväzuje vykonať dielo riadne a včas, s vynaložením maximálnej
odbornej starostlivosti, dodržiavať všeobecne záväzné právne predpisy a technické
normy platné v Slovenskej republike a interné predpisy objednávateľa, s ktorými bol
oboznámený.
3. Objednávateľ poskytne zhotoviteľovi materiály a služby v súvislosti s dopracovaním
Bezpečnostného projektu v dohodnutých termínoch a na dohodnutom mieste podľa
špecifikácie v Prílohe 2 – Povinnosti objednávateľa. Zhotoviteľ vráti uvedené
materiály objednávateľovi v písomne dohodnutom termíne a na dohodnutom mieste s
prihliadnutím na bežné opotrebovanie. Objednávateľ označí materiály príslušným
stupňom ochrany. Zhotoviteľ bude mať právo vyhotoviť odvodené diela
z poskytnutých informácií a materiálov, a to výlučne pre potreby objednávateľa.
Zhotoviteľ bude zaobchádzať s informáciami a materiálmi v súlade s Článkom IX
Ochrana informácií.

4. Objednávateľ zabezpečí požadovanú súčinnosť tretích strán pre analytické práce
týkajúce sa systémov tretích strán prevádzkovaných objednávateľom.
5. Bez predchádzajúceho písomného súhlasu zhotoviteľa dodané dielo, príp. z neho
odvodené diela objednávateľ neposkytne tretej strane: to neplatí pokiaľ ide o plnenie
povinností vyplývajúcich zo všeobecne záväzných právnych predpisov platných
v Slovenskej republike.
6. Zhotoviteľ dodá objednávateľovi materiály špecifikované v Prílohe 1 – Dodávané
materiály a služby.
7. Zmluvné strany sa zaväzujú, že menujú jedného zo svojich zamestnancov s potrebnou
praxou a právomocou za kontaktnú osobou vo veciach súvisiacich s plnením tejto
zmluvy.
Článok VII
Cena diela
1. Cena za vykonanie diela, ktoré je predmetom tejto zmluvy, je určená na základe
vzájomnej dohody zmluvných strán, v súlade so zákonom č. 18/1996 Z. z. o cenách
v znení neskorších predpisov, ako maximálna cena.
Celková cena: 8400 ,- EUR vrátane 20% DPH
Základ pre DPH: 7000,- EUR

DPH: 1400,- EUR

2. Ak v dôsledku administratívneho zásahu štátu dôjde v čase plnenia zmluvy
k zavedeniu alebo k úprave dovoznej prirážky, cla, DPH, alebo iným opatreniam,
ktoré majú vplyv na cenu diela, zhotoviteľ je oprávnený upraviť primerane cenu
predmetu zmluvy, ak sa naň tieto opatrenia vzťahujú.
3. Právo na vystavenie faktúry vzniká zhotoviteľovi po podpísaní preberacieho protokolu
oboma zmluvnými stranami.
4. Splatnosť faktúry je do 14 dní od jej doručenia objednávateľovi.
5. Všetky platby v zmysle tejto zmluvy budú hradené bezhotovostne na účet uvedený na
faktúre. Akákoľvek splatná peňažná suma sa bude považovať za uhradenú momentom
jej pripísania na účet zhotoviteľa.
Článok VIII
Autorské práva
1. Podľa ustanovení zákona č. 618/2003 Z.z. o autorskom práve a právach súvisiacich s
autorským právom (autorský zákon) v znení neskorších predpisov, udeľuje zhotoviteľ
objednávateľovi nevýhradnú licenciu k použitiu diela.

2. Zhotoviteľ vyhlasuje, že má právo udeliť licenciu na použitie diala a udeľuje touto
zmluvou objednávateľovi súhlas použiť dielo výlučne nasledujúcim spôsobom:
-

vyhotovenie rozmnoženiny diela
použitie diela, resp. jeho časti v zmysle jeho použitia pre vlastnú potrebu (napr. pre
vyhotovenie vlastných interných predpisov).

3. Licencia podľa tohto článku sa udeľuje na dobu neurčitú a je teritoriálne
neobmedzená.
4. Odmena za udelenie licencie je zahrnutá v cene za dielo uvedenej v čl. VII Cena diela
tejto zmluvy.
5. Objednávateľ je oprávnený použiť dielo podľa tohto článku okamihom úhrady ceny
za dielo.
6. Zhotoviteľ neudeľuje objednávateľovi súhlas na udelenie sublicencie na použitie diela.
7. Objednávateľ sa zaväzuje, že v žiadnom prípade nebude ďalej obchodovať s dielom,
metodológiou a know-how získanými od zhotoviteľa v súvislosti s plnením predmetu
tejto zmluvy.
8. Pre vylúčenie akýchkoľvek pochybností, pre účely uvedených v tomto článku sa
dielom rozumie aj ktorákoľvek jeho časť.
9. Zhotoviteľ ako osoba vykonávajúca majetkové práva k autorskému dielu, ktoré je
predmetom tejto zmluvy vyhlasuje, že ku dňu odovzdania diela objednávateľovi
vysporiada všetky autorské práva k zhotovovanému dielu so zamestnancami a
spoluautormi, že má právo uzatvoriť licenčnú zmluvu a vykonávať majetkové práva
autorov v rozsahu vymedzenom v zmluve a je oprávnený poskytnúť licenciu
(sublicenciu) podľa ustanovení zmluvy. V prípade, ak sa toto vyhlásenie ukáže v
budúcnosti nepravdivým, CVTI SR má právo na náhradu škody, ktorá by mu takýmto
nepravdivým vyhlásením bola spôsobená.
Článok IX
Ochrana informácií
1. Zmluvné strany sa týmto zaväzujú, že všetky informácie, s ktorými sa zoznámia v
rámci plnenia tejto zmluvy a ktoré akákoľvek zo zmluvných strán získa o druhej strane
pri plnení tejto zmluvy alebo v súvislosti s ňou, budú považované za Dôverné.
Zmluvné strany sa zaväzujú zachovať o týchto informáciách mlčanlivosť, žiadnu z
týchto informácií bez predchádzajúceho písomného súhlasu druhej strany nijak
nezneužiť, nezverejniť, nesprístupniť a ani neumožniť sprístupnenie tretím osobám.
2. Dôvernými informáciami nie sú informácie, ktoré:
a) sú, alebo sa následne stanú verejne dostupnými inak ako porušením povinností
zhotoviteľa podľa tejto zmluvy, alebo

b) boli preukázateľne získané od tretej osoby, ktorá je oprávnená šíriť tieto
informácie, alebo
c) ktoré boli nezávisle vyvinuté zhotoviteľom, bez použitia akýchkoľvek Dôverných
informácií podľa tejto zmluvy.
3. Zmluvné strany sa ďalej zaväzujú, že budú Dôverné informácie o druhej zmluvnej
strane chrániť aspoň v takom rozsahu ako dôverné informácie vlastné a zaväzujú sa v
rovnakom rozsahu zaviazať mlčanlivosťou svoje organizačné zložky, riadiacich
zamestnancov alebo zamestnancov, ktorí sa dostanú s Dôvernými informáciami do
styku, pričom za porušenie povinnosti týchto osôb zmluvné strany zodpovedajú v
plnom rozsahu.
4. Zmluvné strany sa zaväzujú bez predchádzajúceho písomného súhlasu druhej strany
nesprístupniť tretej strane akékoľvek informácie o spolupráci podľa tejto zmluvy.
5. Za porušenie mlčanlivosti sa nepovažuje poskytnutie informácií uvedených v tomto
článku Zmluvy orgánom, ktoré sú na vyžiadanie takýchto informácií oprávnené v
zmysle zákona na účely akéhokoľvek súdneho, rozhodcovského, správneho alebo
iného konania, ktorého je dotknutá zmluvná strana účastníkom. Povinnosť mlčanlivosti
sa netýka ani informácií, poskytnutých zmluvnou stranou odborným poradcom
dotknutej zmluvnej strany (vrátane právnych, účtovných, daňových a iných poradcov),
ktorí sú viazaní buď všeobecnou profesionálnou povinnosťou mlčanlivosti alebo, ak sa
voči dotknutej zmluvnej strane zaviazali povinnosťou mlčanlivosti.
6. Povinnosť mlčanlivosti trvá bez ohľadu na ukončenie účinnosti alebo platnosti tejto
zmluvy. Táto povinnosť pretrváva aj po skončení rokovaní a prípadného zmluvného
vzťahu medzi zmluvnými stranami a prechádza aj na právnych nástupcov zmluvných
strán.
7. Zmluvné strany sa dohodli, že v prípade porušenia ktorejkoľvek z povinností
uvedených v tomto článku zmluvy, je zmluvná strana oprávnená uplatniť si voči druhej
zmluvnej strane zmluvnú pokutu vo výške 1.000 € (slovom tisíc eur) pre každý
jednotlivý prípad takéhoto porušenia zmluvy. Povinnosťou uhradiť zmluvnú pokutu
podľa predchádzajúcej vety nie je dotknutý nárok na náhradu škody, vrátane škôd,
ktorých rozsah presahuje výšku zmluvnej pokuty.
Článok X
Záruky
1. Zhotoviteľ garantuje v čase podpísania záverečného preberacieho protokolu, že obsah
Bezpečnostného projektu vyplývajúci z predmetu tejto zmluvy bol realizovaný
v zmysle všeobecne záväzných právnych predpisov platných v Slovenskej republike,
najmä avšak nie výlučne v súlade so Zákonom o ochrane osobných údajov. Zhotoviteľ
zodpovedá objednávateľovi za škodu spôsobenú objednávateľovi porušením
povinnosti zhotoviteľa dodať objednávateľovi dielo spĺňajúce požiadavky uvedené v
predchádzajúcej vete.
2. Záruky sa nevzťahujú na zmeny v legislatíve, ktoré vznikli po protokolárnom prevzatí
diela alebo jeho ucelenej časti, na modifikácie, ktoré neuskutočnil zhotoviteľ, alebo

na nedostatky, ktoré vznikli v dôsledku zanedbania povinností objednávateľa dodať
pravdivé informácie vyžadované pri riešení analytických prác.
3. Zhotoviteľ sa zaväzuje bezplatne opraviť alebo doplniť dielo, ak po jeho odovzdaní,
kontrolný orgán vytkne objednávateľovi jeho chybu alebo nedostatok, a to napr.
že dielo nespĺňa niektorú náležitosť bezpečnostného projektu v zmysle zákona o
ochrane osobných údajov za predpokladu, že nedošlo k zmene legislatívy alebo k
preukázateľnej zmene výkladu legislatívy zo strany Úradu na ochranu osobných
údajov, ktorá nebola dostupná v čase riešenia diela alebo informačných systémov
používaných objednávateľom.
Článok XI
Sankcie
1. Zhotoviteľ je povinný objednávateľovi zaplatiť zmluvnú pokutu za porušenie
povinnosti vykonať a odovzdať dielo v súlade s článkom IV ods. 1 – Vykonanie
diela, miesto a čas plnenia a v súlade s Prílohou 1 – A) Dopracovanie
Bezpečnostného projektu a B) Dodávané materiály a služby, vo výške 0,05% z
ceny diela bez DPH.
2. Sankcie v zmysle ods. 1. sa nebudú uplatňovať, ak k porušeniu termínu plnenia
došlo v dôsledku porušenia povinností objednávateľa v súlade s Článkom VI –
Práva a povinnosti zmluvných strán.
3. Zhotoviteľ môže od objednávateľa v zmysle § 369 zákona č. 513/1991 Zb.
Obchodný zákonník žiadať úroky z omeškania vo výške 0,05% z ceny dlžnej
čiastky za každý aj začatý deň omeškania platby po dobe splatnosti faktúry. Toto
právo má zhotoviteľ len v prípade, ak ním vystavená faktúra – daňový doklad
spĺňa náležitosti ustanovené všeobecne záväznými právnymi predpismi Slovenskej
republiky. Faktúra musí mať všetky náležitosti v súlade so zákonom o dani z
pridanej hodnoty aktuálne platným a účinným v čase fakturácie. V prípade, že
faktúra nebude obsahovať všetky zákonné náležitosti, je objednávateľ oprávnený
vrátiť ju zhotoviteľovi na opravu s uvedením konkrétnych vytýkaných skutočností.
V takom prípade lehota splatnosti vrátenej faktúry nezačne plynúť a nová lehota
splatnosti začína plynúť dňom doručenia opravenej faktúry objednávateľovi.
Článok XII
Odstúpenie od zmluvy
1. Každá zo zmluvných strán má právo ukončiť zmluvu písomným odstúpením od tejto
zmluvy, ak druhá strana závažným spôsobom poruší svoje povinnosti špecifikované
v tejto zmluve. Závažným porušením povinností podľa tejto zmluvy sa rozumie najmä
porušenie akejkoľvek povinnosti podľa tejto zmluvy, ktoré nebolo napravené
príslušnou stranou, na ktorú sa táto povinnosť vzťahuje, a to ani do 5 pracovných dní
odo dňa doručenia písomnej výzvy druhej zmluvnej strany na nápravu.
2. Objednávateľ má právo ukončiť zmluvu písomným odstúpením, ak ani uplynutím
doby odkladu v zmysle čl. IV bod. 5 zhotoviteľ neuskutoční preberacie konanie.

3. Odstúpenie je účinné jeho doručením druhej zmluvnej strane, týmto dňom sa zmluva
zrušuje.
4. Dňom ukončenia bude v prípade podľa tohto odseku zmluvy deň doručenia písomného
oznámenia o odstúpení druhej zmluvnej strane. Prípadné spory sa zmluvné strany
budú snažiť vyriešiť zmierlivou formou.
Článok XIII
Záverečné ustanovenia
1. Zmluvné vzťahy, ktoré neupravuje táto zmluva sa riadia príslušnými ustanoveniami
zákona č. 513/1991 Zb. Obchodný zákonník v znení neskorších predpisov a ďalšími
súvisiacimi všeobecne záväznými právnymi predpismi.
2. Táto zmluva sa môže meniť na základe písomného dodatku, podpísaného zástupcami
oboch zmluvných strán.
3. Pokiaľ bude niektoré ustanovenie tejto zmluvy považované za neplatné, nezákonné
alebo nevynútiteľné, potom platnosť, zákonnosť a vynútiteľnosť zostávajúcich
ustanovení nebude žiadnym spôsobom dotknutá. Neplatná časť zmluvy sa nahradí
najbližšou právnou úpravou podľa Obchodného zákonníka.
4. Zhotoviteľ vyhlasuje, že súhlasí so zverejnením uzavretej zmluvy v centrálnom
registri zmlúv a dokumentov v profile podľa § 9 ods. 9 zák. č. 25/2006 Z.z.
o verejnom obstarávaní a o zmene a doplnení niektorých zákonov v znení neskorších
predpisov. Tento súhlas zhotoviteľ udeľuje bez akýchkoľvek výhrad a bez časového
obmedzenia
5. Zmluva nadobúda platnosť dňom jej podpisu oboma zmluvnými stranami, účinnosť
nadobudne deň nasledujúci po jej zverejnenia v Centrálnom registri zmlúv.
6. Zmluvné strany vyhlasujú, že si zmluvu prečítali, porozumeli jeho obsahu, nemajú
námietky proti jej forme a obsahu, vyhlasujú, že ju neuzatvorili v tiesni za nápadne
nevýhodných podmienok a na znak súhlasu ju ako slobodný a vážny prejav vôle vo
vlastnom mene podpisujú.
7. Zmluva sa vyhotovuje v štyroch rovnopisoch, z ktorých 2 rovnopisy dostane
objednávateľ a 2 rovnopisy dostane zhotoviteľ.
V Bratislave dňa

V Bratislave dňa

Za objednávateľa

Za zhotoviteľa

----------------------------------------prof. RNDr. Ján Turňa, CSc.
generálny riaditeľ

----------------------------------------Ing. Mária Schill
konateľ

PRÍLOHA 1
A) DOPRACOVANIE BEZPEČNOSTNÉHO PROJEKTU
B) DODÁVANÉ MATERIÁLY A SLUŽBY
A – Dopracovanie bezpečnostného projektu zahŕňa
1. Zosúladenie už definovaných informačných systémov CVTI SR s informačnými
systémami existujúcimi v rámci bývalej rozpočtovej organizácie ÚIPŠ, z dôvodu jej
zlúčenia s príspevkovou organizáciou CVTI SR na základe Rozhodnutia ministra
školstva, vedy, výskumu a športu Slovenskej republiky č. 2013-20510/57047:1-30.
2. Aktualizácia bezpečnostného zámeru, smernice na základe uskutočneného zosúladenia
informačných systémov.
3. Analýza bezpečnosti zosúladených informačných systémov.
4. Poučenie zamestnancov/ oprávnených osôb ohľadom bezpečnostnej smernice a
ostaných príslušných dokumentácií vrátane uskutočnenia ich preškolenia.
B – Dodávané materiály
1. Dopracovaný a zosúladený Bezpečnostný projekt informačných systémov na ochranu
osobných údajov zahŕňajúci:
a) Analýza bezpečnosti IS (kvalitatívna analýza rizík IS)
b) Bezpečnostný zámer
c) Bezpečnostná smernica
2. Školenie a poučenie
a) Prezenčná listina
C – Služby
1. Školenie a poučenie
Počet kópií – jeden tlačený výstup + elektronická forma na CD (.doc, .pdf)
Distribúcia – osobne

PRÍLOHA 2 – POVINNOSTI OBJEDNÁVATEĽA
A) Súčinnosť objednávateľa
a) Poskytnutie jednej kópie existujúceho projektu na ochranu osobných údajov
v papierovej alebo elektronickej forme,
b) poskytnutie súvisiacej internej dokumentácie bezpečnosti (po jednej kópii
v papierovej alebo elektronickej forme),
c) poskytnutie jednej kópie podrobnej technickej dokumentácie k analyzovaným
systémom v papierovej alebo elektronickej forme,
d) komunikácia s osobami zodpovednými za dohľad nad ochranu osobných údajov,
e) sprostredkovanie rozhovorov s vlastníkmi, administrátormi a používateľmi
systémov,
f) ďalšie materiály podľa potreby zhotoviteľa požadované písomne počas prác na
projekte (po jednej kópii v papierovej alebo elektronickej forme).
Distribúcia poskytnutých materiálov
a) osobne, s dodaním do 2 dní od požiadavky.
Stupeň ochrany
a) zhodná s označením objednávateľa.
B) Ďalšie špecifikácie
Objednávateľ je zodpovedný za splnenie nasledovných požiadaviek:
a) objednávateľ poskytne súčinnosť, konzultácie, zabezpečí stretnutia so
zamestnancami a pripomienkovanie vypracovaných dokumentov,
b) objednávateľ určí zamestnancov v mieste plnenia zmluvy zodpovedných za
zabezpečenie prístupu zamestnancom zhotoviteľa do priestorov miesta plnenia
zmluvy,
c) objednávateľ zabezpečí potrebnú súčinnosť s tretími stranami pre systémy, ktoré
sú u objednávateľa prevádzkované, na základe požiadaviek zhotoviteľa.

