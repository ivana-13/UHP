Zmluva o mlčanlivosti a ochrane dôverných informácií
uzatvorená v zmysle ustanovení § 269 ods. 2 zákona č. 513/1991 Zb. Obchodný zákonník v znení
neskorších predpisov (ďalej len „OBZ“)
Číslo zmluvy prevádzkovateľa:

Strany:
Obchodné meno: Ministerstvo pôdohospodárstva a rozvoja vidieka Slovenskej republiky
Sídlo: Dobrovičova 12, 812 66 Bratislava
IČO: 001 56 621
Štatutárny zástupca: Ing. Gabriela Matečná
(v texte len „Prevádzkovateľ“)
a
Obchodné meno: ArcGEO Information Systems spol. s.r.o.
Sídlo: Blagoevova 9, 851 04 Bratislava
IČO: 31 354 882
Zapísaná v: Obchodnom registri Okresného súdu Bratislava I
Zastúpená: Ing. arch. Adolf Priesol
(v texte len „Príjemca“)

Uzatvárajú zmluvu o mlčanlivosti a ochrane dôverných informácií s nasledovným obsahom:

Článok 1.
1.1.

Úvodné ustanovenia

Predmetom tejto zmluvy je úprava vzájomných povinností zmluvných strán pri spracúvaní
osobných údajov dotknutých osôb Príjemcom, ktoré sú poskytované Prevádzkovateľom, a ktoré
Prevádzkovateľ spracúva, a to za podmienok uvedených v tejto zmluve v súvislosti so správou
aplikácie na podávanie žiadostí pre priame podpory v poľnohospodárstve IS GSAA.

1.2.

Zmluvné strany si uvedomujú a berú na vedomie, že v rámci realizácie vzájomnej spolupráce
môžu byť Príjemcovi poskytnuté, sprístupnené dokumenty, doklady, informácie alebo akékoľvek
iné záznamy v elektronickej podobe, ktoré môžu obsahovať osobné identifikačné údaje, popisné
a adresné údaje alebo iné údaje, ktoré podliehajú ochrane podľa osobitných právnych predpisov

najmä nariadeniu Európskeho parlamentu a Rady EÚ č. 2016/679 o ochrane fyzických osôb pri
spracúvaní osobných údajov a o voľnom pohybe takýchto údajov, ktorým sa zrušuje smernica
č. 95/46/ES (ďalej len „GDPR“) a zákona č. 18/2018 Z.z. o ochrane osobných údajov (ďalej len
„zákon“) (ďalej len „dôverné informácie“).
1.3.

Prevádzkovateľ berie na vedomie, že pri vykonávaní technickej podpory IS GSAA je príjemca
oprávnený získavať, zhromažďovať, zaznamenávať, usporadúvať, preskupovať, kombinovať,
prehliadať a uchovávať osobné údaje, ktoré sú súčasťou IS GSAA a to v rozsahu JID (jednotný
identifikátor), meno a priezvisko, korešpondenčná adresa, mobilný telefón, email.

1.4.

Vzhľadom na skutočnosť, že Prevádzkovateľ je podľa GDPR povinný zabezpečiť náležitú,
primeranú ochranu a bezpečnosť osobných údajov, ktoré spracúva, je potrebné upraviť si
vzájomné práva a povinnosti zamerané na ochranu dôverných informácií.

Článok 2.
2.1.

Predmet Zmluvy

Príjemca je povinný v prípade styku s dôvernými informáciami, či už formou oboznámenia,
vzhliadnutia, alebo obdržania v elektronickej podobe, dané dôverné informácie chrániť pred
neoprávneným prístupom a sprístupnením, poskytnutím tretej osobe alebo zverejnením.
Za týmto účelom je Príjemca povinný prijať primerané technické a organizačné opatrenia.

2.2.

Príjemca je tiež povinný:
2.2.1.

Spracúvať dôverné informácie len na účel, pre ktorý mu boli údaje poskytnuté a na
základe pokynov Prevádzkovateľa,

2.2.2.

Neodovzdať, nesprístupniť tretej osobe poskytnuté údaje, neumožniť, nepovoliť ich
kopírovanie, rozmnožovanie alebo distribúciu bez písomného súhlasu Prevádzkovateľa,

2.2.3.

Zabezpečiť, aby osoby oprávnené spracúvať dôverné informácie podľa tejto zmluvy
zaviazali, že zachovajú mlčanlivosť o informáciách, o ktorých sa dozvedeli, ak nie sú
viazané povinnosťou mlčanlivosti podľa osobitného zákona,

2.2.4.

Vykonať primerané bezpečnostné opatrenia v súlade so zákonom o ochrane osobných
údajov,

2.2.5.

V čo najväčšej miere poskytnúť súčinnosť Prevádzkovateľovi vhodnými technickými
a organizačnými opatreniami pri plnení povinnosti prijímať opatrenia na základe žiadosti
dotknutej osoby,

2.2.6.

Po ukončení poskytovania služieb týkajúcich sa spracúvania dôverných informácií na
základe rozhodnutia Prevádzkovateľa dôverné informácie vymazať z počítača
aj zo všetkých záložných a archívnych nosičov,

2.2.7.

Poskytnúť Prevádzkovateľovi informácie potrebné na preukázanie splnenia povinností
podľa tejto zmluvy a poskytnúť súčinnosť v rámci auditu ochrany dôverných informácií
a kontroly zo strany Prevádzkovateľa alebo audítora, ktorého poveril Prevádzkovateľ.

2.3.

Príjemca je povinný bez zbytočného odkladu informovať Prevádzkovateľa, ak má za to, že sa
pokynom Prevádzkovateľa porušuje GDPR, zákon, osobitný predpis alebo medzinárodná zmluva,
ktorou je Slovenská republika viazaná.

2.4.

Príjemca je povinný oznámiť Prevádzkovateľovi porušenie ochrany dôverných informácií bez
zbytočného odkladu po tom, ako sa o ňom dozvedel.

Článok 3.
3.1.

Spracúvanie dôverných informácií pod dohľadom Príjemcu

Príjemca a každá osoba konajúca za Príjemcu, ktorá má prístup k dôverným informáciám, môže
spracúvať tieto údaje len na základe pokynov a na zodpovednosť Príjemcu a musí byť náležite
poučená a zaviazaná mlčanlivosťou.

Článok 4.
4.1.

Záväzok mlčanlivosti

Príjemca sa zaväzuje zachovávať mlčanlivosť o všetkých skutočnostiach a dôverných
informáciách, ktoré mu boli sprístupnené alebo inak poskytnuté v súvislosti s plnením úloh
vyplývajúcich z hlavnej zmluvy o poskytovaní služieb. Povinnosť mlčanlivosti nie je časovo
obmedzená, ani nie je viazaná na trvanie zmluvy.

4.2.

Povinnosť mlčanlivosti neplatí, ak je to nevyhnutné na plnenie úloh súdu a orgánov činných
v trestnom konaní podľa osobitného zákona; tým nie sú dotknuté ustanovenia o mlčanlivosti
podľa osobitných predpisov.

Článok 5.
5.1.

Zodpovednosť za porušenie povinností

Prevádzkovateľ týmto poučuje Príjemcu, že porušením niektorých z podmienok tejto zmluvy
vyplývajúcich zo zákona, môže:
5.1.1.

Naplniť skutkovú podstatu správnych deliktov podľa § 104 ods. 2 písm. a) až e) zákona č.
18/2018 Z.z. o ochrane osobných údajov,

5.1.2.

V súvislosti s protiprávnym nakladaním s osobnými údajmi čeliť aj trestnému stíhaniu za
trestné činy podľa § 247 Poškodenie a zneužitie záznamu na nosiči informácií
a § 374 Neoprávnené nakladanie s osobnými údajmi v zmysle zákona č. 300/2005 Z.z.
Trestný zákon v znení neskorších predpisov,

5.1.3.

Byť zodpovedný za škodu spôsobenú nezákonným spracúvaním dôverných informácií.

Článok 6.
6.1.

Záverečné ustanovenia

Táto zmluva nadobúda platnosť dňom jej podpísania oboma zmluvnými stranami a účinnosť
dňom nasledujúcim po dni jej zverejnenia v Centrálnom registri zmlúv v zmysle Zákona
č. 546/2010 Z.z., ktorým sa dopĺňa Zákon č. 40/1964 Zb. Občiansky zákonník v znení neskorších
predpisov, a ktorým sa menia a dopĺňajú niektoré zákony.

6.2.

Túto zmluvu je možné meniť alebo rušiť len písomným dodatkom odsúhlaseným a podpísaným
oboma zmluvnými stranami.

6.3.

Oddeliteľnosť ustanovení. Ak akékoľvek ustanovenie zmluvy je alebo sa stane neplatným,
neúčinným a/alebo nevykonateľným, nie je tým dotknutá platnosť, účinnosť a/alebo
vykonateľnosť ostatných ustanovení zmluvy, pokiaľ to nevylučuje samotná povaha takého
ustanovenia. Strany sa zaväzujú bez zbytočného odkladu po tom, ako zistia, že niektoré
ustanovenie tejto zmluvy je neplatné, neúčinné a/alebo nevykonateľné, nahradiť toto
ustanovenie novým ustanovením, ktorého obsah bude v čo najväčšej miere zodpovedať vôli
strán v čase uzatvorenia zmluvy. Ak sa Strany v tejto zmluve zaviazali alebo sa zaviažu, že sa
zmluva doplní ešte o úpravu určitých otázok a medzi stranami nedôjde k dohode o týchto
otázkach, určí chýbajúci obsah zmluvy súd.

6.4.

Zmluvné strany vyhlasujú, že zmluvu uzatvorili na základe ich slobodnej vôle, zmluva nebola
uzatvorená v tiesni ani za nápadne nevýhodných podmienok, zmluvu si prečítali, jej obsahu
porozumeli, bez výhrad s ňou súhlasia a na znak súhlasu s jej obsahom ju vlastnoručne podpísali.

6.5.

Táto zmluva bola vyhotovená v štyroch originálnych rovnopisoch, po dvoch rovnopisoch pre
každú zmluvnú stranu.

V Bratislave, dňa

Prevádzkovateľ

Príjemca

