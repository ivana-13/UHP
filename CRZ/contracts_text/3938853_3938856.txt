Zmluva o poskytovaní konzultačných služieb
uzavretá v zmysle ustanovenia § 269 ods. 2 zákona č. 513/1991 Zb. Obchodný zákonník
v znení neskorších právnych predpisov (ďalej len „Zmluva“)

Článok I.
Zmluvné strany
1.1 Objednávateľ
Názov:
Sídlo :
IČO:
DIČ:
Bankové spojenie:
IBAN:
Zastúpený:

Úrad verejného zdravotníctva Slovenskej republiky
Trnavská cesta 52, 826 45 Bratislava, Slovenská republika
00607223
2020878090
Štátna pokladnica
SK02 8180 0000 0070 0013 5898
Mgr. RNDr. MUDr. Ján Mikas, PhD., hlavný hygienik Slovenskej
republiky
(ďalej v texte len ako „Objednávateľ “)

1.2 Poskytovateľ
Obchodné meno:
Sídlo:
IČO:
DIČ:
IČ DPH:
Zapísaný:

Lewik, s.r.o
Stupavská 8H, 83106, Bratislava, Slovenská republika
50631071
2120430037
SK2120430037
v obchodnom registri Okresného súdu Bratislava I, Oddiel 116448/B,
vložka: Sro
Bankové spojenie: Československá obchodní banka , a. s.
IBAN:
SK19 7500 0000 0040 2436 0148
Zastúpený:
RNDr. Michal Danilák, konateľ
(ďalej v texte len ako „Poskytovateľ“)
(Objednávateľ a Poskytovateľ ďalej v texte spoločne aj ako „Zmluvné strany“ a samostatne aj ako
„Zmluvná strana“)
Článok II.
Predmet zmluvy

2.1 Predmetom zmluvy je záväzok Poskytovateľa realizovať pre Objednávateľa počas doby
trvania zmluvného vzťahu (stanovenej v ods. 3.1 Článku III. Zmluvy) výkonné
a konzultačné činnosti v rozsahu predmetu zákazky „Zabezpečenie súladu s GDPR a
zákonom o kybernetickej bezpečnosti a pripravovaným zákonom o IT VS“ a záväzok
Objednávateľa zaplatiť Poskytovateľovi za poskytnuté konzultačné a výkonné činnosti
odplatu v súlade s Článkom IV. Zmluvy.
2.2 Podrobné vecné vymedzenie konzultačných a výkonných aktivít predmetu zákazky, ktoré
budú zo strany Poskytovateľa poskytované Objednávateľovi na základe tejto Zmluvy

a v súlade so špecifikáciou a opisom predmetu zákazky Objednávateľa je uvedené v Prílohe
č. 1 tejto Zmluvy.
2.3 Vymedzenie časového rozsahu konzultačných a výkonných činností, ktoré budú zo strany
Poskytovateľa poskytované Objednávateľovi je uvedené v Prílohe č. 2 tejto Zmluvy.
Článok III.
Termín a miesto plnenia
3.1 Poskytovateľ sa zaväzuje realizovať predmet zákazky do dátumu 31. 10. 2019.
3.2 Miestom výkonu plnenia Predmetu zmluvy je Úrad verejného zdravotníctva Slovenskej
republiky, Trnavská cesta 52, 826 45 Bratislava, Slovenská republika. Kontaktná osoba pre
účely plnenia Zmluvy je: PhDr. Juraj Lovásik, tel. 0907 715 165, e-mail:
juraj.lovasik@uvzsr.sk.

Článok IV.
Cena a platobné podmienky
4.1 Cena bola stanovená v súlade so zákonom č. 18/1996 Z. z. o cenách v znení neskorších
predpisov a vyhlášky Ministerstva financií SR č. 87/1996 Z. z., ktorou sa vykonáva zákon
č. 18/1996 Z. z. o cenách v znení neskorších predpisov. Stanovená cena zároveň vychádza
z prijatej cenovej ponuky Poskytovateľa. Poskytovateľ je registrovaný v zozname daňových
subjektov registrovaných pre DPH (platca DPH).
4.2 Cena za Predmet zmluvy bola medzi Zmluvnými stranami dohodnutá na sumu vo výške
48.000 € bez DPH (slovom Štyridsaťosemtisíc eur bez DPH). Celková suma za Predmet
zmluvy po pripočítaní DPH (20%) je vo výške: 57.600 € s DPH (slovom
Päťdesiatsedemtisícšesťsto eur s DPH).
4.3 V dohodnutej cene za Predmet zmluvy sú zahrnuté všetky náklady Poskytovateľa súvisiace
s plnením Predmetu zmluvy a uvedená cena je konečná.
4.4 Poskytovateľ a Objednávateľ sa dohodli, že suma, uvedená v ods. 4.2 Článku IV Zmluvy
bude uhradená formou čiastkových platieb na základe faktúr, vystavených Poskytovateľom
po ukončení každého jednotlivého čiastkového plnenia, t. j. celkovo prostredníctvom dvoch
(2) samostatných faktúr a v sumách na úhradu v príslušnej výške tak, ako je uvedené za
každé jednotlivé čiastkové plnenie v Prílohe č. 2 Zmluvy. Poskytovateľ je oprávnený
vystaviť jednotlivé faktúry za ukončené plnenia až po akceptácii každého jednotlivého
plnenia Objednávateľom vo forme akceptačného protokolu. Každá faktúra vystavená
Poskytovateľom musí obsahovať všetky požadované náležitosti daňového dokladu
v zmysle ust. § 74 ods. 1 zákona č. 222/2004 Z. z. o dani z pridanej hodnoty v znení
neskorších predpisov.
4.5 Úhrady jednotlivých faktúr v zmysle podmienok uvedených v ods. 4.4. Článku IV Zmluvy
sa Objednávateľ zaväzuje realizovať bezhotovostne na bankový účet Poskytovateľa, ktorý
je uvedený v Článku I Zmluvy.
4.6 Objednávateľ sa zaväzuje uhradiť Poskytovateľovi fakturovanú sumu do tridsiatich (30)
kalendárnych dní odo dňa doručenia faktúry (lehota splatnosti). Pre tento účel sa za deň
úhrady považuje dátum odpísania uhrádzanej sumy z účtu Objednávateľa. Objednávateľ sa

zaväzuje uhradiť Poskytovateľovi fakturovanú sumu v lehote splatnosti bezhotovostným
bankovým prevodom na bankový účet Poskytovateľa, ktorý uvedený v Článku I. Zmluvy.
4.7 Objednávateľ je oprávnený vrátiť Poskytovateľovi faktúru, ktorá obsahuje administratívne
alebo účtovné vady a to do dátumu jej splatnosti. Oprávneným vrátením faktúry zo strany
Objednávateľa prestáva plynúť lehota splatnosti. Nová lehota splatnosti začína plynúť odo
dňa doručenia opravenej faktúry Objednávateľovi.

Článok V.
Práva a povinnosti zmluvných strán
5.1 Zmluvné strany sú povinné navzájom si poskytovať súčinnosť a všetky potrebné informácie
a materiály na zabezpečenie plnenia Predmetu zmluvy a/alebo iných činností, súvisiacich
s plnením Predmetu zmluvy. Objednávateľ sa zaväzuje poskytnúť súčinnosť
Poskytovateľovi, resp. osobám, ktoré Poskytovateľ poverí realizáciou činností súvisiacich
s plnením Predmetu zmluvy.
5.2 Poskytovateľ je oprávnený požadovať od Objednávateľa ďalšie dodatočné informácie alebo
pokyny, ktoré sú nevyhnutne potrebné na účely plnenia Predmetu zmluvy. Pri určení
spôsobu a metodiky realizácie konzultačných činností a výkonu čiastkových realizačných
činností je Poskytovateľ oprávnený postupovať samostatne. Poskytovateľ je oprávnený
odmietnuť plnenie Predmetu zmluvy v prípade, že Objednávateľ neposkytne
Poskytovateľovi potrebné podklady a súčinnosť.
5.3 Poskytovateľ sa zaväzuje, že všetky obchodné, technické a/alebo iné informácie, ktoré mu
budú poskytnuté a sprístupnené Objednávateľom v súvislosti s plnením Predmetu zmluvy,
nesprístupní tretím osobám alebo stranám bez písomného súhlasu Objednávateľa a zároveň
tieto informácie nepoužije pre iné účely ako pre splnenie podmienok tejto Zmluvy.
Uvedeným nie sú dotknuté ustanovenia príslušných platných právnych predpisov
Slovenskej republiky, ktoré umožňujú v osobitných prípadoch poskytnutie informácií
o Zmluvnej strane bez jej súhlasu.
5.4 Poskytovateľ sa zaväzuje, že sprievodná dokumentáciu, ktorá bude súčasťou výstupov
projektu v rozsahu zadania, bude Objednávateľovi dodaná vo forme súborov MS Office a
pdf na dátových nosičoch typu USB alebo CD/DVD.
5.5 Poskytovateľ sa zaväzuje, že presná špecifikácia výstupných dokumentov bude tiež
čiastkovým výstupom.
5.6 Objednávateľ sa zaväzuje, že všetky písomné a/alebo elektronické výstupy Poskytovateľa
súvisiace s plnením predmetu Zmluvy použije výlučne v záujme splnenia účelu tejto
Zmluvy a v súlade s platnými právnymi predpismi Slovenskej republiky. Akékoľvek
technické, personálne alebo obchodné informácie, informácie o metódach vykonávania
práce a/alebo znalostné informácie a postupy Poskytovateľovi, s ktorými sa Objednávateľ
oboznámi na základe tejto Zmluvy, sú predmetom obchodného tajomstva Poskytovateľa a
ich oznámenie tretím osobám alebo stranám ako aj ich zverejnenie podlieha
predchádzajúcemu písomnému súhlasu zo strany Poskytovateľa. Uvedeným nie sú dotknuté
ustanovenia príslušných platných právnych predpisov Slovenskej republiky, ktoré
umožňujú v osobitných prípadoch poskytnutie informácií o Zmluvnej strane bez jej súhlasu.
5.7 Zmluvné strany sú povinné v zmysle zákona č. 18/2018 Z. z o ochrane osobných údajov
a o zmene a doplnení niektorých zákonov zabezpečiť požadovanú mieru ochrany všetkých
osobných údajov, s ktorými prišli do kontaktu v súvislosti s plnením Predmetu zmluvy.
Zmluvné strany sú povinné dodržiavať aj príslušné ustanovenia Nariadenia Európskeho

Parlamentu a Rady (EÚ) 2016/679 z 27. apríla 2016 o ochrane fyzických osôb pri
spracúvaní osobných údajov a o voľnom pohybe takýchto údajov, ktorým sa zrušuje
smernica 95/46/ES (všeobecné nariadenie o ochrane údajov), ktoré súvisia s plnením
Predmetu zmluvy.

Článok VI.
Zmluvné pokuty, úrok z omeškania a náhrada škody
6.1 V prípade, ak je Poskytovateľ v omeškaní s plnením Predmetu zmluvy po dobu viac ako
tridsať (30) kalendárnych dní, ide o podstatné porušenie Zmluvy a Objednávateľ je
oprávnený od Zmluvy odstúpiť, pokiaľ však omeškanie Poskytovateľa nebolo spôsobené
okolnosťami vylučujúcimi zodpovednosť v súlade s ust. § 374 a násl. Obchodného
zákonníka.
6.2 V prípade omeškania Objednávateľa s úhradou faktúry v zmysle podmienok uvedených
v Článku IV. Zmluvy má Poskytovateľ právo požadovať spolu s dlžnou sumou aj zaplatenie
úroku z omeškania vo výške 0,05% z neuhradenej sumy za každý deň omeškania.
Uplatnením zmluvnej pokuty nie je dotknuté právo Poskytovateľa na náhradu škody.
6.3 Zmluvné pokuty a úroky z omeškania dohodnuté v tejto Zmluve hradí povinná strana
oprávnenej strane do tridsať (30) kalendárnych dní od doručenia písomnej výzvy na ich
zaplatenie nezávisle na tom, či a v akej výške vznikne druhej strane škoda. V tej istej lehote
hradí povinná strana oprávnenej strane aj prípadnú náhradu škody.

Článok VII.
Záverečné ustanovenia
7.1 Právne vzťahy Zmluvných strán založené touto Zmluvou sa riadia, ak nie sú expressis
verbis upravené v Zmluve samotnej, príslušnými ustanoveniami Obchodného zákonníka a
ďalšími osobitnými právnymi predpismi platnými na území Slovenskej republiky.
Akýkoľvek spor, nezrovnalosť a/alebo rozpor Zmluvných strán, ktorý vznikne z tejto
Zmluvy alebo v akejkoľvek súvislosti s touto Zmluvou (vrátane akýchkoľvek sporov,
týkajúcich sa jej uzavretia, platnosti, účinnosti, existencie a/alebo ukončenia alebo
výkladu), sa bude riešiť prednostne vzájomnými rokovaniami Zmluvných strán, vedenými
v dobrej viere a s dobrým úmyslom. Ak sa takýto spor, nezrovnalosť a/alebo rozpor
nepodarí vyriešiť ani vzájomnými rokovaniami Zmluvných strán najneskôr do tridsať (30)
kalendárnych dní odo dňa ich začatia, je ktorákoľvek Zmluvná strana oprávnená podať
návrh, aby vzniknutý spor, nezrovnalosť a/alebo rozpor Zmluvných strán rozhodol s
konečnou platnosťou vecne a miestne príslušný súd Slovenskej republiky.
7.2 V prípade, že sa niektoré z ustanovení Zmluvy stane podľa všeobecne záväzných právnych
predpisov Slovenskej republiky neplatné a/alebo nevymožiteľné, platnosť a/alebo
vymožiteľnosť ostatných ustanovení Zmluvy zostáva nedotknutá a Zmluvné strany
sa zaväzujú bezodkladne začať rokovať v dobrej viere a dohodnúť sa na nahradení takéhoto
ustanovenia novým ustanovením, ktoré bude mať účinky čo najviac podobné účinkom
pôvodného ustanovenia, prihliadajúc pritom najmä na kontext ako aj celkový právny účel
daného ustanovenia a Zmluvy.
7.3 Ak táto Zmluva neustanovuje inak, tak akékoľvek oznámenie, žiadosť, požiadavka,
vzdanie sa práva, súhlas alebo akákoľvek iná súvisiaca komunikácia, ktorá sa vyžaduje
alebo súvisí s plnením tejto Zmluvy (ďalej len „Oznámenie“), bude realizovaná osobne
alebo poštovou listovou zásielkou s doručenkou, a to na adresu zmluvnej strany (prípadne

na inú adresu, ktorá bola zmluvnej strane oznámená najmenej tri (3) kalendárne dni
vopred). V prípade neúspešného doručenia Oznámenia doporučenou listovou zásielkou sa
piaty (5) kalendárny deň uloženia tejto zásielky na príslušnej pošte bude považovať za deň
doručenia. Rovnako sa bude za riadne doručené považované aj akékoľvek Oznámenie,
ktoré druhá Zmluvná strana odmietne prevziať.
7.4 Zmluva je vyhotovená v piatich (5) rovnopisoch, pričom objednávateľ obdrží po podpise
Zmluvy tri (3) rovnopisy a poskytovateľ dva (2) rovnopisy.
7.5 Zmluva nadobúda platnosť okamihom jej podpisu oboma Zmluvnými stranami a účinnosť
dňom nasledujúcim po dni jej zverejnenia v Centrálnom registri zmlúv vedenom na Úrade
vlády SR. Zmluvu je možné meniť a dopĺňať len prostredníctvom číslovaných písomných
dodatkov, podpísaných oprávnenými zástupcami Zmluvných strán.
7.6 Postúpenie pohľadávok podľa § 524 a nasl. zákona č. 40/1964 Zb. Občiansky zákonník
v znení neskorších predpisov bez predchádzajúceho súhlasu objednávateľa sa zakazuje.
Postúpenie pohľadávky v rozpore s predchádzajúcou vetou, bude podľa § 39 Občianskeho
zákonníka neplatné. Súhlas Objednávateľa je zároveň platný len za podmienky, že bol na
takýto úkon udelený predchádzajúci písomný súhlas Ministerstva zdravotníctva SR
7.7 Zmluvné strany si Zmluvu riadne prečítali, všetky jej ustanovenia sú im jasné
a zrozumiteľné, pričom ide o prejav ich slobodnej, určitej a vážnej vôle. Zároveň
prehlasujú, že Zmluva nebola podpísaná v tiesni a ani za nápadne nevýhodných
podmienok, na dôkaz čoho pripájajú svoje vlastnoručné podpisy.

V Bratislave dňa: ..................

V Bratislave dňa: ...................

za Objednávateľa

za Poskytovateľa

......................................

......................................

Mgr. RNDr. MUDr. Ján Mikas, PhD.,
hlavný hygienik Slovenskej republiky

RNDr. Michal Danilák, konateľ

PRÍLOHA č. 1 - Detailnejšie vymedzenie predmetu plnenia
na základe Výzvy o zaslanie cenovej ponuky podľa priloženej špecifikácie na predmet zákazky
„Zabezpečenie súladu s GDPR a zákonom o kybernetickej bezpečnosti a pripravovaného zákona o
IT VS“.

Špecifikácia predmetu zákazky
Podpora zabezpečovania súladu s Nariadením Európskeho parlamentu a rady (EÚ) č. 2016/679 z 27. apríla
2016 o ochrane fyzických osôb pri spracúvaní osobných údajov a o voľnom pohybe takýchto údajov
(GDPR) a zákonom č. 18/2018 Z. z. o ochrane osobných údajov, zákonom č. 69/2018 Z. z. o kybernetickej
bezpečnosti a pripravovaného zákona o IT VS (v textácii ako išla do NR SR)
pre existujúce IS a pripravovaný Integrovaný systém ÚVZ (v ďalšom IIS ÚVZ) v nasledujúcom rozsahu:
1. Posúdenie vplyvu plánovaných spracovateľských operácií na ochranu osobných údajov podľa
článku 35 GDPR (§ 42 zákona č. 18/2018 Z. z. o ochrane osobných údajov) a vyhlášky č.
158/2018 Z. z. o postupe pri posudzovaní vplyvu na ochranu osobných údajov.
2. Vzorové dokumenty pre realizáciu posúdenia vplyvu, posúdenia rizík pre práva a slobody
fyzických osôb, test proporcionality pre IS s právnym základom oprávneného záujmu.
3. Systematický prehľad povinností pre ÚVZ vyplývajúcich z regulačných aktov: GDPR, zákonom
č. 69/2018 Z. z. o kybernetickej bezpečnosti a pripravovaného zákona o IT VS (v textácii ako išla
do NR SR).
4. Špecifikácia požiadaviek na bezpečnostné opatrenia podľa § 20 zákona č. 69/2018 Z. z. o
kybernetickej bezpečnosti na základe klasifikácie informácií a kategorizácia sietí a informačných
systémov.
5. Špecifikácia obsahu a rozsahu bezpečnostného projektu a opatrení IIS ÚVZ podľa pripravovaného
zákona o IT VS a novelizovaného výnosu Ministerstva financií SR č. 55/2014 Z. z. o štandardoch
pre informačné systémy verejnej správy.

Detailnejšia špecifikácia predmetu zákazky
Posúdenie vplyvu (DPIA)
GDPR a zákon o ochrane osobných údajov č. 18/2018 Z.z. vymedzujú požiadavky na posúdenie rizík pre
práva a slobody fyzických osôb a pre posúdenie vplyvu plánovaných spracovateľských operácií na ochranu
osobných údajov nasledovne:

Článok 24 (§ 31)
1.
S ohľadom na povahu, rozsah, kontext a účely spracúvania, ako aj na riziká s rôznou
pravdepodobnosťou a závažnosťou pre práva a slobody fyzických osôb prevádzkovateľ prijme vhodné
technické a organizačné opatrenia, aby zabezpečil a bol schopný preukázať, že spracúvanie sa vykonáva v
súlade s týmto nariadením. Uvedené opatrenia sa podľa potreby preskúmajú a aktualizujú.
Článok 32 (§ 39)
1. Prevádzkovateľ a sprostredkovateľ prijmú so zreteľom na najnovšie poznatky, náklady na vykonanie
opatrení a na povahu, rozsah, kontext a účely spracúvania, ako aj na riziká s rôznou pravdepodobnosťou
a závažnosťou pre práva a slobody fyzických osôb, primerané technické a organizačné opatrenia s cieľom
zaistiť úroveň bezpečnosti primeranú tomuto riziku, pričom uvedené opatrenia prípadne zahŕňajú aj: ....

2. Pri posudzovaní primeranej úrovne bezpečnosti sa prihliada predovšetkým na riziká, ktoré predstavuje
spracúvanie, a to najmä v dôsledku náhodného alebo nezákonného zničenia, straty, zmeny,
neoprávneného poskytnutia osobných údajov, ktoré sa prenášajú, uchovávajú alebo inak spracúvajú,
alebo neoprávneného prístupu k takýmto údajom.
Článok 35 (§ 42)
1. Ak typ spracúvania, najmä s využitím nových technológií a s ohľadom na povahu, rozsah, kontext a
účely spracúvania pravdepodobne povedie k vysokému riziku pre práva a slobody fyzických osôb,
prevádzkovateľ pred spracúvaním vykoná posúdenie vplyvu plánovaných spracovateľských operácií na
ochranu osobných údajov. Pre súbor podobných spracovateľských operácií, ktoré predstavujú podobné
vysoké riziká, môže byť dostatočné jedno posúdenie.
2. Prevádzkovateľ sa počas vykonávania posúdenia vplyvu na ochranu údajov radí so zodpovednou osobou,
pokiaľ bola určená.
3. Posúdenie vplyvu na ochranu údajov uvedené v odseku 1 sa vyžaduje najmä v prípadoch:
a) systematického a rozsiahleho hodnotenia osobných aspektov týkajúcich sa fyzických osôb, ktoré je
založené na automatizovanom spracúvaní vrátane profilovania a z ktorého vychádzajú rozhodnutia s
právnymi účinkami týkajúcimi sa fyzickej osoby alebo s podobne závažným vplyvom na ňu;
b) spracúvania vo veľkom rozsahu osobitných kategórií údajov podľa článku 9 ods. 1 alebo
osobných údajov týkajúcich sa uznania viny za trestné činy a priestupky podľa článku 10, alebo
c) systematického monitorovania verejne prístupných miest vo veľkom rozsahu.
....
7. Posúdenie obsahuje aspoň:
a) systematický opis plánovaných spracovateľských operácií a účely spracúvania, vrátane prípadného
oprávneného záujmu, ktorý sleduje prevádzkovateľ;
b) posúdenie nutnosti a primeranosti spracovateľských operácií vo vzťahu k účelu;
c) posúdenie rizika pre práva a slobody dotknutých osôb uvedeného v odseku 1 a
d) opatrenia na riešenie rizík vrátane záruk, bezpečnostných opatrení a mechanizmov na zabezpečenie
ochrany osobných údajov a na preukázanie súladu s týmto nariadením, pričom sa zohľadnia práva a
oprávnené záujmy dotknutých osôb a ďalších osôb, ktorých sa to týka.

Rozsah požadovaných aktivít podľa vyhlášky č. 158/2018 Z. z. o postupe pri posudzovaní
vplyvu na ochranu osobných údajov
§2
Dokumentácia pri posúdení vplyvu obsahuje
a) opis plánovaného spracúvania,
b) posúdenie nevyhnutnosti a primeranosti v spojení s opatreniami na preukázanie súladu so zákonom,
c) posúdenie rizika pre práva fyzickej osoby v spojení s opatreniami na riešenie rizík,

d) dokumentáciu podľa § 6,
e) monitorovanie a preskúmanie.
§ 4
(2) Pri posúdení nevyhnutnosti a primeranosti spracovateľskej operácie sa zohľadní a odôvodní každé
opatrenie prijaté na dosiahnutie súladu so zákonom, najmä
a) uplatnenie zásady zákonnosti podľa § 6 zákona,
b) uplatnenie zásady obmedzenia účelu podľa § 7 zákona,
c) uplatnenie zásady minimalizácie osobných údajov podľa § 8 zákona,
d) uplatnenie zásady správnosti podľa § 9 zákona,
e) uplatnenie zásady minimalizácie uchovávania podľa § 10 zákona,
f) uplatnenie zásady integrity a dôvernosti podľa § 11 zákona,
g) dodržiavanie postupov na uplatňovanie práv dotknutých osôb podľa § 19 až 28 zákona,
h) dodržiavanie postupov na zabezpečenie zákonného spracúvania osobných údajov sprostredkovateľom
podľa § 34 zákona,
i) primerané záruky súvisiace s prenosom osobných údajov do tretej krajiny alebo medzinárodnej organizácii
podľa § 47 až 51 zákona,
j) primerané technické a organizačné opatrenia podľa § 32 zákona,
k) názory dotknutých osôb alebo organizácií zastupujúcich záujmy dotknutých osôb na spracúvanie osobných
údajov získané podľa § 42 ods. 6 zákona.
§5
(1) Prevádzkovateľ pri posúdení rizika pre práva fyzickej osoby zohľadní najmä
a) opis plánovaného spracúvania podľa § 3,
b) nevyhnutnosť a primeranosť spracovateľskej operácie podľa § 4,
c) opis podmienok spracúvania osobných údajov podľa § 39 ods. 1 zákona vrátane existujúcich
bezpečnostných opatrení prijatých podľa § 39 zákona.

Špecifikácia požiadaviek na bezpečnostné opatrenia
Zákon č. 69/2018 Z. z. o kybernetickej bezpečnosti vymedzuje požiadavky bezpečnostné opatrenia
§ 20 nasledovne:

v

(1) Bezpečnostnými opatreniami na účely tohto zákona sú úlohy, procesy, role a technológie v organizačnej,
personálnej a technickej oblasti, ktorých cieľom je zabezpečenie kybernetickej bezpečnosti počas životného
cyklu sietí a informačných systémov. Bezpečnostné opatrenia realizované v závislosti od klasifikácie
informácií a kategorizácie sietí a informačných systémov a v súlade s bezpečnostnými štandardami v oblasti
kybernetickej bezpečnosti sa prijímajú s cieľom predchádzať kybernetickým bezpečnostným incidentom a
minimalizovať vplyv kybernetických bezpečnostných incidentov na kontinuitu prevádzkovania služby.
Bezpečnostné opatrenia sú všeobecné, realizované v závislosti od klasifikácie informácií a kategorizácie sietí
a informačných systémov a v súlade s bezpečnostnými štandardami v oblasti kybernetickej bezpečnosti pre
všetky siete a informačné systémy a sektorové, ktoré sa realizujú na základe špecifík kategorizácie sietí a
informačných systémov ústredného orgánu v rozsahu svojej pôsobnosti podľa prílohy č. 1 a v súlade s
bezpečnostnými štandardami v oblasti kybernetickej bezpečnosti.
(2) Klasifikácia informácií a kategorizácia sietí a informačných systémov podľa odseku 1 sa vykonáva na
základe významnosti, funkcie a účelu informácií a informačných systémov s ohľadom na dôvernosť,
integritu, dostupnosť, kvalitu služby a kontrolnú činnosť.
(3) Bezpečnostné opatrenia sa prijímajú najmä pre oblasť
a) organizácie informačnej bezpečnosti,
b) riadenia aktív, hrozieb a rizík,
c) personálnej bezpečnosti,

d) riadenia dodávateľských služieb, akvizície, vývoja a údržby informačných systémov,
e) technických zraniteľností systémov a zariadení,
f) riadenia bezpečnosti sietí a informačných systémov,
g) riadenia prevádzky,
h) riadenia prístupov,
i) kryptografických opatrení,
j) riešenia kybernetických bezpečnostných incidentov,
k) monitorovania, testovania bezpečnosti a bezpečnostných auditov,
l) fyzickej bezpečnosti a bezpečnosti prostredia,
m) riadenia kontinuity procesov.
(4) Bezpečnostné opatrenia musia zahŕňať najmenej
a) detekciu kybernetických bezpečnostných incidentov,
b) evidenciu kybernetických bezpečnostných incidentov,
c) postupy riešenia a riešenie kybernetických bezpečnostných incidentov,
d) určenie kontaktnej osoby pre prijímanie a evidenciu hlásení,
e) pripojenie do komunikačného systému pre hlásenie a riešenie kybernetických bezpečnostných
incidentov a centrálneho systému včasného varovania.
(5) Bezpečnostné opatrenia sa prijímajú a realizujú na základe schválenej bezpečnostnej dokumentácie, ktorá
musí byť aktuálna a musí zodpovedať reálnemu stavu.
Výnos Ministerstva financií SR č. 55/2014 Z. z. o štandardoch pre informačné systémy verejnej
správy
Riadenie informačnej bezpečnosti (§ 29) v rozsahu horeuvedených IS vo forme návrhu:
a) vypracovanie a schválenie bezpečnostnej politiky povinnej osoby, ktorej obsahom je
1. určenie bezpečnostných cieľov povinnej osoby z hľadiska informačnej bezpečnosti,
2. určenie spôsobov vyhodnocovania bezpečnostných cieľov, kritérií vyhodnocovania ich dosahovania,
spôsobov priebežného hodnotenia ich adekvátnosti a spôsobov kontroly postupov využívaných na ich
dosahovanie,
3. určenie úlohy vedenia povinnej osoby pri zaisťovaní informačnej bezpečnosti a uvedenie vyhlásenia
vedenia povinnej osoby o podpore bezpečnostnej politiky povinnej osoby,
4. určenie všeobecných a špecifických zodpovedností a povinností v oblasti informačnej bezpečnosti a
stanovenie potrebných pozícií pre manažment informačnej bezpečnosti,
5. určenie povinnosti pre zaistenie nenarušenia informačnej bezpečnosti povinnej osoby,
7. určenie požiadaviek na informačné systémy verejnej správy, vyplývajúce zo všeobecne záväzných
právnych predpisov, vnútorných predpisov povinnej osoby a jej zmluvných záväzkov a určenie spôsobu
vedenia a aktualizácie dokumentácie o informačných systémoch verejnej správy,
9. určenie rámca pre manažment rizík u povinnej osoby v súvislosti s aktívami, od ktorých závisí činnosť
informačných systémov verejnej správy, alebo ktoré závisia od činnosti informačných systémov verejnej
správy; rámec určí, najmä ktoré aktíva sú pre povinnú osobu kritické, čo ich ohrozuje a zásady ich ochrany,

12. určenie periodicity monitorovania bezpečnosti a aktualizácie softvéru,
13. určenie dokumentov, ktoré povinná osoba na zaistenie informačnej bezpečnosti vypracuje a uvedie ich
zoznam,

Návrh zákona o IT VS
§ 22 - Osobitné opatrenia na úseku bezpečnosti informačných technológií verejnej správy
Vypracovanie návrhu bezpečnostného projektu pre fázu prípravy implementácie IIS ÚVZ:
(1)
Bezpečnostný projekt informačného systému verejnej správy je dokument obsahujúci komplexné
posúdenie bezpečnostných potrieb, určenie bezpečnostných požiadaviek a návrh spôsobu ich
efektívneho naplnenia. Bezpečnostný projekt môže byť vypracovaný aj pre viacero informačných
systémov verejnej správy, ktoré sú v správe jedného správcu. Vypracovanie bezpečnostného projektu
informačného systému verejnej správy zabezpečí správca, vychádzajúc
a)

z bezpečnostnej politiky,

b)
zo všeobecne akceptovaných štandardov riadenia informačných technológií, ktoré vychádzajú z
uznaných technických noriem,...

PRÍLOHA č. 2 – rozsah prác a fakturačné míľniky
Fakturačný míľnik I: 30.6.2019
Cena bez DPH: 36.000 €
Rozsah prác:
1. Posúdenie vplyvu plánovaných spracovateľských operácií na ochranu osobných údajov podľa
článku 35 GDPR (§ 42 zákona č. 18/2018 Z. z. o ochrane osobných údajov) a vyhlášky č.
158/2018 Z. z. o postupe pri posudzovaní vplyvu na ochranu osobných údajov.
2. Systematický prehľad povinností pre ÚVZ vyplývajúcich z regulačných aktov: GDPR, zákona č.
69/2018 Z. z. o kybernetickej bezpečnosti a pripravovaného zákona o IT VS (v textácii ako išla do
NR SR).
3. Vzorové dokumenty pre realizáciu posúdenia vplyvu, posúdenia rizík pre práva a slobody
fyzických osôb, test proporcionality pre IS s právnym základom oprávneného záujmu.

Fakturačný míľnik II: 31.10.2019
Cena bez DPH: 12.000 €
Rozsah prác:
1. Špecifikácia požiadaviek na bezpečnostné opatrenia podľa § 20 zákona č. 69/2018 Z. z. o
kybernetickej bezpečnosti na základe klasifikácie informácií a kategorizácia sietí a informačných
systémov.
2. Špecifikácia obsahu a rozsahu bezpečnostného projektu a opatrení IIS ÚVZ podľa pripravovaného
zákona o IT VS a novelizovaného výnosu Ministerstva financií SR č. 55/2014 Z. z. o štandardoch
pre informačné systémy verejnej správy.

