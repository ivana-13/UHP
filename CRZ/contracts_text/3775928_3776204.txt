ZMLUVA O DIELO
uzavretá v zmysle ustanovenia § 536 a nasl. zákona č. 513/1991 Zb. Obchodný zákonník
v znení neskorších predpisov (ďalej len „Obchodný zákonník“) a zákona č. 185/2015 Z. z.
Autorský zákon v znení neskorších predpisov (ďalej len „Autorský zákon“)
(ďalej len „Zmluva“)
Článok I.
Zmluvné strany
Objednávateľ:
Sídlo:
Korešpondenčná adresa:
IČO:
DIČ:
Štatutárny orgán:
Bankové spojenie:
IBAN:
SWIFT:
Registrácia:
Poverená osoba:
E-mail:
Telefónny kontakt:

Slovak Business Agency
Miletičova 23, 821 09 Bratislava – Ružinov, Slovenská
republika
Karadžičova 2, 811 09 Bratislava, Slovenská republika
30 845 301
2020869279
Mgr. Martin Holák, PhD., generálny riaditeľ
Všeobecná úverová banka, a.s.; skrátený názov: VÚB, a.s.
SK81 0200 0000 0016 9324 1062
SUBASKBX
Register záujmových združení právnických osôb vedený
Okresným
úradom
Bratislava,
registračné
číslo:
OVVS/467/1997-Ta
Marek Adamek, vedúci Oddelenia informatiky
adamek@sbagency.sk

(ďalej len „Objednávateľ“)
a
Zhotoviteľ:
Sídlo:
IČO:
DIČ:
IČ DPH:
Štatutárny orgán:
Bankové spojenie:
IBAN:
SWIFT:
Registrácia:
Poverená osoba:
E-mail:
Telefónny kontakt:

IBA Slovakia s.r.o.
Panónska cesta 3604/17, 851 04 Bratislava – mestská časť
Petržalka
48 143 740
2120059711
SK2120059711
Aleš Hojka, konateľ
UniCredit Bank Czech Republic and Slovakia, a.s.,
pobočka zahraničnej banky
SK77 1111 0000 0013 0444 9004
UNCRSKBX
Okresný súd Bratislava I, Oddiel Sro, Vložka číslo: 103722/B
Miroslav Sopkovčík, obchodný riaditeľ
Miroslav.sopkovcik@ibask.eu

(ďalej len „Zhotoviteľ“)
(Objednávateľ a Zhotoviteľ spolu ďalej len „Zmluvné strany“)
1/13

Článok II.
Predmet Zmluvy
1.

Zhotoviteľ je úspešný uchádzač, ktorý ponúkol najnižšiu cenu v rámci uskutočneného
verejného obstarávania na základe Zadania zákazky podľa ustanovenia § 117 zákona
č. 343/2015 Z. z. o verejnom obstarávaní a o zmene a doplnení niektorých zákonov v
znení neskorších predpisov (ďalej len „Zákon o VO“), pod názvom „Návrh
organizačných a technických opatrení na zaistenie ochrany osobných údajov v
súlade s novou úpravou ochrany osobných údajov účinnou od 25. 05. 2018“, zo dňa
25. 07. 2018 (ďalej len „Zadanie zákazky“) a zároveň splnil aj ostatné podmienky
Zadania zákazky.

2.

Predmetom tejto Zmluvy je záväzok Zhotoviteľa riadne a včas vykonať a dodať dielo,
ktoré je špecifikované v tejto Zmluve a záväzok Objednávateľa zaplatiť Zhotoviteľovi
za riadne a včas vykonané dielo dohodnutú cenu.

3.

Zhotoviteľ vykoná a dodá dielo v zmysle predloženej Ponuky k Zadaniu zákazky
(ďalej len „Ponuka“), podľa podmienok určených v Zadaní zákazky a v tejto Zmluve.

4.

Zhotoviteľ vyhlasuje, že si je vedomý skutočnosti, že dielo, ktoré má byť vykonané na
základe tejto Zmluvy, je financované z verejných prostriedkov, nakladanie s ktorými
podlieha osobitným predpisom a pravidlám v zmysle platných právnych predpisov.
Článok III.
Dielo a jeho dodanie

1.

Dielom podľa tejto Zmluvy je vykonanie auditu pre Objednávateľa podľa slovenských
a európskych legislatívnych požiadaviek v oblasti spracúvania osobných údajov, a to
najmä ustanovení Nariadenia Európskeho parlamentu a rady (EÚ) 2016/679 o ochrane
fyzických osôb pri spracúvaní osobných údajov a o voľnom pohybe takýchto údajov,
ktorým sa zrušuje smernica 95/46/ES (všeobecné nariadenie o ochrane údajov)
a nového zákona č. 18/2018 Z. z. o ochrane osobných údajov a o zmene a doplnení
niektorých zákonov v zmysle Opisu predmetu Zadania zákazky uvedeného v prílohe č.
1 (ďalej len „Príloha č. 1“) tejto Zmluvy (ďalej len „Dielo“).

2.

Dielo bude vykonané v zmysle predloženej Ponuky, podľa podmienok určených
v Zadaní zákazky a v tejto Zmluve, v písomnej forme v rozsahu auditu podľa Prílohy
č. 1.

3.

Zhotoviteľ je povinný vykonať kompletné Dielo a odovzdať ho Objednávateľovi podľa
tohto Článku Zmluvy na korešpondenčnej adrese uvedenej v záhlaví Objednávateľa
riadne a včas, t. j. najneskôr do 60 (slovom: šesťdesiatich) kalendárnych dní odo dňa
nadobudnutia účinnosti tejto Zmluvy.

4.

Po odovzdaní Diela podľa bodov 1. až 3. tohto Článku Zmluvy Objednávateľ preverí,
či toto má všetky požadované vlastnosti v zmysle predloženej Ponuky, podľa
podmienok určených v Zadaní zákazky a v tejto Zmluve, a to do 7 (slovom: siedmich)
kalendárnych dní od jeho odovzdania. Ak má Dielo podľa bodov 1. až 3. tohto Článku
Zmluvy všetky požadované vlastnosti, Objednávateľ potvrdí jeho prevzatie osobitným
písomným protokolom podpísaným oprávnenými zástupcami Zmluvných strán (ďalej
len „Preberací protokol“) v 3 (slovom: troch) vyhotoveniach. Podpisom Preberacieho
2/13

protokolu, ktorého vzor tvorí prílohu č. 2 (ďalej len „Príloha č. 2“) tejto Zmluvy, sa
Dielo považuje za kompletné, riadne vykonané a prevzaté. Ak Dielo podľa bodov 1. až
3. tohto Článku Zmluvy nemá všetky požadované vlastnosti v zmysle predloženej
Ponuky, podľa podmienok určených v Zadaní zákazky a v tejto Zmluve, Dielo má vady,
a nepovažuje sa za kompletné a riadne vykonané. Objednávateľ všetky zistené vady
písomne oznámi Zhotoviteľovi do 5 (slovom: piatich) pracovných dní odo dňa
odovzdania Diela Objednávateľovi. Zhotoviteľ je povinný všetky zistené vady odstrániť
bezodkladne, najneskôr však do 15 (slovom: pätnástich) kalendárnych dní odo dňa
doručenia písomného oznámenia o vadách Diela. Ak Zhotoviteľ odstráni všetky
oznámené vady v stanovenej lehote, Dielo sa považuje za kompletné a riadne vykonané,
a Objednávateľ je povinný ho prevziať a prevzatie potvrdiť Preberacím protokolom.
Objednávateľ je povinný prevziať len riadne vykonané a včas dodané Dielo a ďalej
Dielo, ktorého vady boli v stanovenej lehote odstránené.
5.

Vlastnícke právo k riadne zhotovenému kompletnému Dielu prechádza zo Zhotoviteľa
na Objednávateľa prevzatím Diela, na základe Preberacieho protokolu v zmysle bodu
4. tohto Článku Zmluvy.

6.

V prípade, ak Zhotoviteľ poruší povinnosť uvedenú v bode 2., v bode 3 a/alebo v bode
4. tohto Článku Zmluvy, je Objednávateľ oprávnený požadovať od Zhotoviteľa
zmluvnú pokutu vo výške 100,- EUR (slovom: jednosto eur) denne, a to pre každé
porušenie zvlášť a až do odstránenia každého z porušení Zhotoviteľom.

7.

Objednávateľ je oprávnený popri zmluvnej pokute podľa bodu 6. tohto Článku Zmluvy
požadovať aj náhradu škody spôsobenej porušením povinnosti, na ktorú sa vzťahuje
zmluvná pokuta, pričom výška zmluvnej pokuty sa nezapočítava na náhradu škody.

8.

Zmluvná pokuta a/alebo náhrada škody podľa tohto Článku Zmluvy je splatná do 15
(slovom: pätnástich) kalendárnych dní odo dňa doručenia písomnej výzvy
Objednávateľa na jej zaplatenie Zhotoviteľovi.
Článok IV.
Iné práva a povinnosti Zmluvných strán

1.

Zhotoviteľ je povinný Dielo zhotoviť vo vlastnom mene a na vlastnú zodpovednosť
v zmysle predloženej Ponuky, podľa podmienok určených v Zadaní zákazky a v tejto
Zmluve. V prípade pochybností s vykonaním Diela, je Zhotoviteľ povinný kontaktovať
Objednávateľa a žiadať od neho nezáväzný pokyn.

2.

Objednávateľ je povinný poskytnúť Zhotoviteľovi všetku súčinnosť potrebnú pri
vykonaní Diela, spočívajúcu najmä:
a) v umožnení prístupu Zhotoviteľa k informačným systémom Objednávateľa,
v rámci ktorých sú spracúvané osobné údaje, a to v rozsahu potrebnom k vykonaniu
Diela,
b) v poskytnutí dokumentácie týkajúcej sa spracovania osobných údajov ako aj
akýchkoľvek ďalších informácií, ktoré môžu byť oprávnene požadované zo strany
Zhotoviteľa za účelom riadneho plnenia predmetu tejto Zmluvy,
c) v zabezpečení pripravenosti príslušných priestorov, v ktorých sa bude realizovať
Dielo, vrátane ich uvoľnenia a sprístupnenia, v zabezpečení prístupu Zhotoviteľa
do príslušných priestorov v súvislosti s plnením predmetu tejto Zmluvy v rozsahu
potrebnom k vykonaniu Diela.
3/13

3.

Zhotoviteľ zodpovedá za všetky právne a vecné vady Diela a/alebo jeho časti, ktoré sa
objavia po prevzatí Diela Objednávateľom.

4.

Zhotoviteľ je povinný zachovávať mlčanlivosť o dôverných informáciách, najmä, nie
však výlučne, o osobných údajoch dotknutých osôb spracúvaných Objednávateľom
a/alebo poskytnutých Zhotoviteľovi pri realizácii predmetu tejto Zmluvy, ibaže by
z tejto Zmluvy alebo z príslušných právnych predpisov vyplývalo inak. Záväzok
Zhotoviteľa zachovávať mlčanlivosť nezaniká ani po ukončení tejto Zmluvy.

5.

Zhotoviteľ sa zaväzuje, že dôverné informácie, vrátane osobných údajov dotknutých
osôb spracúvaných Objednávateľom a/alebo poskytnutých Zhotoviteľovi pri realizácii
predmetu tejto Zmluvy, nevyužije pre seba a/alebo pre tretie osoby, neposkytne tretím
osobám a ani neumožní prístup tretích osôb k týmto informáciám, inak zodpovedá za
škodu týmto vzniknutú Objednávateľovi.

6.

Zhotoviteľ je povinný umožniť Objednávateľovi vykonať náhodnú kontrolu
vykonávania Diela a/alebo jeho časti podľa tejto Zmluvy. Zhotoviteľ je povinný za
týmto účelom poskytnúť Objednávateľovi všestrannú súčinnosť (napr. umožniť vstup
do priestorov Zhotoviteľa, predložiť požadované dokumenty týkajúce sa realizácie
Diela, podať písomné vysvetlenia, zaslať na vyžiadanie Objednávateľa Dielo a/alebo
jeho časť na e-mailovú adresu Objednávateľa uvedenú v záhlaví tejto Zmluvy a pod.).
Objednávateľ je povinný nahlásiť Zhotoviteľovi presný termín vstupu do priestorov
Zhotoviteľa za účelom kontroly, najmenej 2 (slovom: dva) pracovné dni vopred a to
telefonicky alebo e-mailom na e-mailovú adresu Zhotoviteľa uvedenú v záhlaví tejto
Zmluvy. V prípade, ak si Objednávateľ vyžiada od Zhotoviteľa zaslanie Diela a/alebo
jeho časti na e-mailovú adresu Objednávateľa uvedenú v záhlaví tejto Zmluvy,
Zhotoviteľ je povinný tak urobiť v zmysle pokynov Objednávateľa. V prípade, ak má
Dielo a/alebo jeho časť vady, Objednávateľ všetky zistené vady oznámi Zhotoviteľovi
na e-mailovú adresu Zhotoviteľa uvedenú v záhlaví tejto Zmluvy do 5 (slovom: piatich)
pracovných dní odo dňa doručenia Diela a/alebo jeho časti na e-mailovú adresu
Objednávateľa uvedenú v záhlaví tejto Zmluvy. Zhotoviteľ je povinný všetky zistené
vady odstrániť bezodkladne, najneskôr však do 15 (slovom: pätnástich) kalendárnych
dní odo dňa doručenia oznámenia o vadách Diela.

7.

V prípade, ak Zhotoviteľ poruší povinnosť uvedenú v bode 6. tohto Článku Zmluvy, je
Objednávateľ oprávnený požadovať od Zhotoviteľa zmluvnú pokutu vo výške 100,EUR (slovom: jednosto eur) denne.

8.

Objednávateľ je oprávnený popri zmluvnej pokute podľa bodu 7. tohto Článku Zmluvy
požadovať aj náhradu škody spôsobenej porušením povinnosti, na ktorú sa vzťahuje
zmluvná pokuta, pričom výška zmluvnej pokuty sa nezapočítava na náhradu škody.

9.

Zmluvná pokuta a/alebo náhrada škody podľa tohto Článku Zmluvy je splatná do 15
(slovom: pätnástich) kalendárnych dní odo dňa doručenia písomnej výzvy
Objednávateľom na jej zaplatenie Zhotoviteľovi.

10. Zmluvné strany sú zodpovedné za škodu spôsobenú druhej Zmluvnej strane porušením
povinností v zmysle tejto Zmluvy a príslušných zákonných ustanovení, pričom sa
dohodli na vylúčení možnosti liberácie v zmysle ustanovenia § 373 Obchodného
zákonníka voči škode spôsobenej zo strany Zhotoviteľa Objednávateľovi.
4/13

11. Zmluvné strany sa zaväzujú k vyvinutiu maximálneho úsilia na predchádzanie škodám
a na minimalizáciu vzniknutých škôd. V rámci tejto prevenčnej povinnosti sú Zmluvné
strany povinné najmä rešpektovať vzájomné zadania, pokyny a odporučenia, ktoré sú
významné z hľadiska plnenia predmetu tejto Zmluvy.
Článok V.
Cena za Dielo a platobné podmienky
1.

Zmluvné strany sa dohodli na celkovej cene za Dielo vo výške 42 384,- EUR (slovom:
štyridsaťdvatisíctristoosemdesiatštyri eur), vrátane DPH. Cena pozostáva zo sumy
35 320,- EUR (slovom: tridsaťpäťtisíctristodvadsať eur) a DPH vo výške 7 064,- EUR
(slovom: sedemtisícšesťdesiatštyri eur).

2.

Celková cena za Dielo podľa bodu 1. tohto Článku Zmluvy je konečná a obsahuje všetky
náklady Zhotoviteľa na vykonanie Diela. Detailná cenová kalkulácia za Dielo je
uvedená v prílohe č. 3 (ďalej len „Príloha č. 3) tejto Zmluvy.

3.

Objednávateľ sa zaväzuje uhradiť cenu za Dielo na IBAN Zhotoviteľa uvedený
v záhlaví tejto Zmluvy, a to na základe faktúry vystavenej Zhotoviteľom. Zhotoviteľ je
oprávnený vystaviť faktúru až po prevzatí Diela Objednávateľom v zmysle ustanovenia
Článku III. bod 4. Zmluvy, pričom kópia Preberacieho protokolu bude tvoriť
neoddeliteľnú súčasť faktúry.

4.

Lehota splatnosti faktúry je do 30 (slovom: tridsať) kalendárnych dní odo dňa jej
vystavenia, za predpokladu doručenia tejto faktúry Objednávateľovi najneskôr do 3
(slovom: troch) kalendárnych dní odo dňa jej vystavenia.

5.

V prípade, ak faktúra doručená Objednávateľovi preukázateľne nebude obsahovať
náležitosti a podmienky vyžadované všeobecne záväznými právnymi predpismi, touto
Zmluvou a/alebo bude obsahovať iné nesprávnosti, je Objednávateľ oprávnený vrátiť ju
Zhotoviteľovi na opravu a/alebo doplnenie. V takom prípade lehota splatnosti faktúry
začne plynúť doručením opravenej, doplnenej a/alebo správne vystavenej faktúry
Objednávateľovi.

6.

V prípade omeškania s úhradou ceny za Dielo podľa tohto Článku Zmluvy, má
Zhotoviteľ právo na úroky z omeškania vo výške určenej príslušným právnym
predpisom, a to zo sumy dlžnej ceny za Dielo.

7.

Objednávateľ je oprávnený jednostranne započítať zmluvnú pokutu podľa tejto Zmluvy
proti pohľadávke Zhotoviteľa zo zaplatenia faktúry.
Článok VI.
Odstúpenie od Zmluvy

1.

Zhotoviteľ berie na vedomie skutočnosť, že Objednávateľ má záujem len na riadnom
a úplnom plnení zo strany Zhotoviteľa, t. j. na riadnom dodaní kompletného Diela
vykonaného v zmysle predloženej Ponuky, podľa podmienok určených v Zadaní
zákazky a v tejto Zmluve. Zhotoviteľ zároveň berie na vedomie skutočnosť, že
odovzdanie čiastkového a/alebo neúplného plnenia (časti Diela) zo strany Zhotoviteľa,
nemá pre Objednávateľa hospodársky význam.
5/13

2.

Objednávateľ je oprávnený odstúpiť od tejto Zmluvy, najmä ak:
a) Zhotoviteľ neodstráni zistené vady Diela v zmysle ustanovenia Článku III. bod 4.
a/alebo Článku IV. bod 6. tejto Zmluvy a/alebo,
b) Zhotoviteľ neodovzdá riadne vykonané kompletné Dielo podľa Článku III. bod 2.
bod 3. a/alebo bod 4. tejto Zmluvy a/alebo,
c) dôjde k naplneniu podmienok ustanovenia § 19 Zákona o VO a/alebo,
d) Dielo a/alebo jeho časť má právne vady.

3.

Porušenie Zmluvy podľa bodu 2. tohto Článku Zmluvy sa považuje za podstatné
porušenie Zmluvy v zmysle ustanovenia § 345 Obchodného zákonníka.

4.

Odstúpenie od Zmluvy je účinné okamihom doručenia odstúpenia Zhotoviteľovi.

5.

Zánikom tejto Zmluvy zanikajú všetky práva a povinnosti Zmluvných strán zakotvené
v tejto Zmluve okrem nevysporiadaných práv a nárokov, nárokov na úhradu spôsobenej
škody, nárokov na dovtedy uplatnené zmluvné, resp. zákonné sankcie a úroky. V
prípade, ak došlo k čiastočnému plneniu podľa tejto Zmluvy, vrátia si Zmluvné strany
všetko to, čo od seba navzájom získali podľa tejto Zmluvy, a to do 15 (slovom:
pätnástich) kalendárnych dní od nadobudnutia účinkov odstúpenia od tejto Zmluvy.
Článok VII.
Osobitné ustanovenia o autorskom práve

1.

Ak predmetom Diela alebo jeho súčasť tvorí aj vytvorenie alebo zabezpečenie
vytvorenia nového autorského diela v zmysle Autorského zákona, v rozsahu, v akom to
príslušné všeobecne záväzné kogentné právne predpisy vyslovene nezakazujú,
Zhotoviteľ momentom prevzatia Diela Objednávateľom prevádza na Objednávateľa
všetky práva viažuce sa k takémuto autorskému dielu, bez obmedzenia na to, či ide
v danom prípade o majetkové autorské práva alebo iné práva duševného vlastníctva tak,
aby Objednávateľ bol výlučne a neobmedzene oprávnený tieto nerušene a neobmedzene
aplikovať, užívať, požívať, šíriť, rozmnožovať, prepracovať, spracovať, adaptovať,
ďalej vyvíjať, chrániť a nakladať s nimi bez osobitného súhlasu Zhotoviteľa, pričom
jednorazová odmena za prevod je obsiahnutá v cene Diela.

2.

V rozsahu, v akom príslušné všeobecne záväzné kogentné právne predpisy neumožňujú
prevod práv tak, ako je uvedené v bode 1. tohto Článku Zmluvy, Zhotoviteľ poskytuje
Objednávateľovi momentom prevzatia Diela Objednávateľom trvalú, výhradnú
a neobmedzenú, bez osobitného súhlasu Zhotoviteľa prevoditeľnú licenciu (súhlas) na
používanie takéhoto autorského diela tak, aby Objednávateľ bol výlučne
a neobmedzene oprávnený tieto práva nerušene pod svojím vlastným názvom
akýmkoľvek známym spôsobom aplikovať, užívať, požívať, šíriť, rozmnožovať,
prepracovať, spracovať, adaptovať, ďalej vyvíjať a nakladať s nimi na ľubovoľný účel,
prípadne v rovnakom rozsahu ich previesť, či poskytnúť čiastočne alebo v celosti tretej
strane, pričom takáto licencia sa poskytuje bezodplatne a Objednávateľ nie je povinný
výhradnú licenciu využiť.
6/13

3.

Zhotoviteľ je povinný riadne vysporiadať autorské práva s autorom alebo autormi Diela,
ktoré je autorským dielom tak, aby mohol riadne previesť práva Objednávateľovi podľa
ustanovenia bodu 1. tohto Článku Zmluvy a/alebo poskytnúť Objednávateľovi Licenciu
podľa ustanovenia bodu 2. tohto Článku Zmluvy.

4.

V prípade, ak Zhotoviteľ poruší povinnosť uvedenú v bode 1., bode 2. a/alebo v bode 3.
tohto Článku Zmluvy, je Objednávateľ oprávnený požadovať od Zhotoviteľa
zmluvnú pokutu vo výške 5 000,- EUR (slovom: päťtisíc eur).

5.

Objednávateľ je oprávnený popri zmluvnej pokute podľa bodu 4. tohto Článku Zmluvy
požadovať aj náhradu škody spôsobenej porušením povinnosti, na ktorú sa vzťahuje
zmluvná pokuta, pričom výška zmluvnej pokuty sa nezapočítava na náhradu škody.

6.

Zmluvná pokuta a/alebo náhrada škody podľa tohto Článku Zmluvy je splatná do 15
(slovom: pätnástich) kalendárnych dní od doručenia písomnej výzvy Objednávateľom
na jej zaplatenie Zhotoviteľovi.
Článok VIII.
Doručovanie

1.

V prípade, ak si majú Zmluvné strany niečo písomne doručiť (ďalej len „Zásielka“),
budú Zásielku doručovať na adresu druhej Zmluvnej strany uvedenú v záhlaví tejto
Zmluvy, alebo na inú adresu písomne oznámenú druhej Zmluvnej strane (ďalej len
„Korešpondenčná adresa“). Zmluvné strany sa dohodli, že Zásielky adresované
Objednávateľovi budú Zhotoviteľom doručované na Korešpondenčnú adresu
Objednávateľa uvedenú v záhlaví tejto Zmluvy. Zmluvné strany sa zároveň dohodli, že
ak Zmluva dovoľuje doručovať niektoré Zásielky aj elektronickou formou, budú
Zmluvné strany Zásielku doručovať na e-mailovú adresu druhej Zmluvnej strany
uvedenú v záhlaví tejto Zmluvy.

2.

V prípade, ak sa Zásielku nepodarí doručiť na Korešpondenčnú adresu podľa bodu 1.
tohto Článku Zmluvy, považuje sa Zásielka za doručenú 3. (slovom: tretím)
kalendárnym dňom odo dňa jej vrátenia odosielajúcej Zmluvnej strane, a to aj vtedy, ak
sa Zmluvná strana, ktorej je Zásielka adresovaná, o nedoručení Zásielky nedozvie.
V prípade doručovania Zásielky elektronickou formou podľa poslednej vety bodu 1.
tohto Článku Zmluvy, ak sa Zásielku nepodarí doručiť na e-mailovú adresu druhej
Zmluvnej strany uvedenú v záhlaví tejto Zmluvy, považuje sa Zásielka za doručenú 3.
(slovom: tretím) kalendárnym dňom odo dňa odoslania takejto Zásielky na e-mailovú
adresu druhej Zmluvnej strany uvedenú v záhlaví tejto Zmluvy.

3.

Zmluvné strany sú povinné bezodkladne si oznámiť zmenu Korešpondenčnej adresy
a/alebo e-mailovej adresy na doručovanie Zásielok.
Článok IX.
Záverečné ustanovenia

1.

Zmluvné strany sa dohodli, že táto Zmluva, vzťahy Zmluvných strán, ktoré Zmluva
výslovne neupravuje, sa riadia príslušnými ustanoveniami Obchodného zákonníka,
Autorského zákona a ostatných platných právnych predpisov Slovenskej republiky.
7/13

2.

Akékoľvek spory vzniknuté z tejto Zmluvy budú prejednávané a rozhodované
všeobecnými súdmi Slovenskej republiky.

3.

Akékoľvek zmeny Zmluvy je možné vykonať výlučne na základe písomnej dohody
Zmluvných strán formou písomných dodatkov podpísaných oboma Zmluvnými
stranami a v súlade so Zákonom o VO.

4.

Táto Zmluva nadobúda platnosť dňom jej podpisu oboma Zmluvnými stranami a
účinnosť dňom nasledujúcim po dni jej zverejnenia v Centrálnom registri zmlúv
vedenom Úradom vlády Slovenskej republiky (link: http://www.crz.gov.sk/). Táto
Zmluva je povinne zverejňovanou zmluvou v zmysle ustanovenia § 5a zákona č.
211/2000 Z. z. o slobodnom prístupe k informáciám a o zmene a doplnení niektorých
zákonov v znení neskorších predpisov (zákon o slobode informácií).

5.

Táto Zmluva sa uzatvára na dobu určitú, a to na 12 mesiacov odo dňa účinnosti tejto
Zmluvy, okrem ustanovení Článku VII. Zmluvy, ktoré sa uzatvárajú na dobu trvania
majetkových práv k Dielu v zmysle Autorského zákona.

6.

Pre vylúčenie akýchkoľvek pochybností Zhotoviteľ vyhlasuje, že v zmysle zákona č.
315/2016 Z. z. o registri partnerov verejného sektora v znení neskoršieho predpisu
(ďalej len „Zákon o RPVS“) nemá on ako ani osoby uvedené v ustanovení § 2 ods. 1
písm. a) bod 7. Zákona o RPVS, ku dňu uzatvorenia tejto Zmluvy a v rámci plnenia tejto
Zmluvy, povinnosť zápisu do registra partnerov verejného sektora.

7.

Zmluvné strany sa dohodli, že v prípade, ak ktorékoľvek z ustanovení tejto Zmluvy
bude príslušným súdom alebo iným oprávneným orgánom vyhlásené za neplatné v celku
alebo v časti, alebo za právne neúčinné, nebude to mať vplyv na platnosť alebo účinnosť
ostatných ustanovení tejto Zmluvy. Zmluvné strany sú povinné nahradiť takéto
ustanovenie novým, platným a účinným ustanovením, ktorého predmet a obsah bude v
čo najvyššej možnej miere zodpovedať predmetu a obsahu pôvodného ustanovenia
obsiahnutého v tejto Zmluve.

8.

Táto Zmluva je vyhotovená v 3 (slovom: troch) rovnopisoch, pričom 1 (slovom: jeden)
rovnopis je určený pre Zhotoviteľa a 2 (slovom: dva) rovnopisy sú určené pre
Objednávateľa.

8/13

9.

Zmluvné strany vyhlasujú, že si túto Zmluvu prečítali, jej obsahu plne porozumeli, táto
bola spísaná na základe ich slobodnej vôle, že jej text je zrozumiteľným vyjadrením ich
slobodne a vážne prejavenej vôle, že Zmluvu neuzatvárajú v tiesni, ani za nápadne
nevýhodných podmienok a na znak súhlasu pripájajú svoje podpisy.

10. Neoddeliteľnou súčasťou Zmluvy sú aj nasledovné prílohy:
Príloha č. 1 – Opis predmetu Zadania zákazky
Príloha č. 2 – Preberací protokol
Príloha č. 3 – Detailná cenová kalkulácia za Dielo
V Bratislave dňa: 23. 11. 2018

V Bratislave dňa: 12. 11. 2018

Objednávateľ:

Zhotoviteľ:

.............................................
Slovak Business Agency
Mgr. Martin Holák, PhD.
generálny riaditeľ

.............................................
IBA Slovakia s.r.o.
Aleš Hojka
konateľ

9/13

