ÚGKK SR č. 20/2019/OIBKR

ZMLUVA č. D2019012402
O POSKYTOVANÍ DÔVERYHODNEJ SLUŽBY VYDÁVANIA CERTIFIKÁTOV
uzatvorená podľa § 269 ods. 2 zákona č. 513/1991 Z. z. Obchodný zákonník medzi:

Poskytovateľom:
Sídlo:
Registrácia:
IČO:
DIČ:
IČ DPH/DIČ:
Bankové spojenie:
Číslo účtu IBAN:
Emailová adresa:
Zastúpený:
a

Disig, a.s.
Záhradnícka 151, 821 08 Bratislava
Obchodný register Okresného súdu Bratislava I,
oddiel: Sa, vložka č.: 3794/B
35 975 946
2022116976
SK2022116976
........................................
..........................................
............................
Natália Cangárová, na základe poverenia zo dňa 11.10.2018
(ďalej len „Poskytovateľ“)

Zákazníkom:
Sídlo:
IČO:
Zastúpený:

Úrad geodézie, kartografie a katastra Slovenskej republiky
Chlumeckého 2, P.O.Box 57, 820 12 Bratislava
00166260
Ing. Mária Frindrichová, predsedníčka

Kontaktná osoba:
Emailová adresa:

Ing. Pavel Hajdin, riaditeľ odboru informatiky, bezpečnosti a krízového riadenia
sekretariat@skgeodesy.sk
(ďalej len „Zákazník“)

(Zákazník a Poskytovateľ spoločne ďalej ako „zmluvné strany“ alebo jednotlivo ako „zmluvná
strana“).
PREDMET A OBSAH ZMLUVY
1.1

Predmetom tejto zmluvy je na jednej strane povinnosť Poskytovateľa poskytovať Zákazníkovi
dôveryhodnú službu vydávania certifikátov požadovaných Zákazníkom a pridružené služby
súvisiace s vydanými certifikátmi (ďalej len „Dôveryhodné služby“), a to v súlade s platnými
politikami Poskytovateľa (ďalej len „Politiky“) a platnými Všeobecnými podmienkami
poskytovania a používania dôveryhodnej služby vydávania a overovania certifikátov
Poskytovateľa (ďalej len „Všeobecné podmienky“), ktoré sú trvalo dostupné na webovom sídle
Poskytovateľa (http://eidas.disig.sk/sk/documents/) a všeobecne záväznými právnymi predpismi
a na druhej strane záväzok Zákazníka zaplatiť Poskytovateľovi riadne a včas cenu dohodnutú za
poskytnutie Dôveryhodných služieb a dodržiavať všetky povinnosti vyplývajúce mu z tejto zmluvy
a Všeobecných podmienok.

1.2

Na základe tejto zmluvy a v súlade so Všeobecnými podmienkami môže Poskytovateľ vydať
Zákazníkovi akýkoľvek certifikát v súlade s osobitnou dohodou uvedenou v bode 2.1 zmluvy, a to
s vlastnosťami a v počte uvedenom v tejto osobitnej dohode (ďalej len „Certifikát“).

1.3

Poskytovateľ sa zaväzuje po nadobudnutí účinnosti tejto zmluvy a v súlade s čiastkovými
požiadavkami Zákazníka vydať a odovzdať Zákazníkovi Certifikáty a poskytnúť mu k týmto
Certifikátom prípadne ďalšie pridružené služby v súlade so Všeobecnými podmienkami a
Strana 1|4

ZMLUVA č. D2019012402
príslušnou politikou Poskytovateľa vzťahujúcou sa na požadovaný Certifikát.
1.4

Táto zmluva je uzatvorená z dôvodu plnenia povinností Poskytovateľa v súlade so štandardom
ETSI EN 319411-1, v1.2.2 (2018-04). Poskytovateľ je kvalifikovaným poskytovateľom
dôveryhodných služieb a v súlade s čl. 21 a 22 Nariadenia Európskeho parlamentu a Rady (EÚ)
č. 910/2014 z 23. júla 2014 o elektronickej identifikácii a dôveryhodných službách pre
elektronické transakcie na vnútornom trhu a o zrušení smernice 1999/93/ES je zapísaný
v dôveryhodnom zozname, ktorý je zverejnený tu: https://webgate.ec.europa.eu/tlbrowser/#/tl/SK/1.
CENA ZA POSKYTOVANIE DÔVERYHODNEJ SLUŽBY

2.1

Cena za poskytované Dôveryhodné služby, ich dodanie ako aj platobné podmienky sú určené
osobitnou dohodou v zmysle Zmluvy o zriadení virtuálnej privátnej siete a poskytovaní verejných
elektronických komunikačných služieb č. 35703154 zo dňa 23.12.2003, ktorá bola uzatvorená
medzi Zákazníkom a spoločnosťou Slovanet, a.s., v znení neskorších dodatkov.
VYHLÁSENIA A SÚHLASY ZÁKAZNÍKA

3.1

Zákazník podpisom tejto zmluvy vyhlasuje, že pozná svoje povinnosti Zákazníka v zmysle
Všeobecných podmienok, že sa pred podpisom tejto zmluvy oboznámil s platnými Všeobecnými
podmienkami Poskytovateľa, súhlasí s nimi, porozumel im a zaväzuje sa ich v plnom rozsahu
dodržiavať ako súčasť tejto zmluvy.

3.2

Zákazník sa zaväzuje každého držiteľa Certifikátu, ktorý bude vydaný pre Zákazníka, oboznámiť
so Všeobecnými podmienkami a dôsledne vynucovať ich plnenie. Za porušenie povinností držiteľa
Certifikátu v zmysle Všeobecných podmienok zodpovedá Poskytovateľovi priamo Zákazník.
Zároveň vyhlasuje, že pozná povinnosti, ktoré majú v zmysle Všeobecných podmienok držitelia
Certifikátu, a zaväzuje sa každého držiteľa jemu vydanému Certifikátu poučiť najmä o
nasledovných povinnostiach:
a) používať Certifikát a generovaný kľúčový pár výlučne na účely, na ktoré sú určené, v súlade
s právnymi predpismi a obmedzeniami ich použitia uvedenými vo Všeobecných podmienkach
Poskytovateľa;
b) používať súkromný kľúč pre kryptografické funkcie výlučne na kvalifikovanom zariadení,
na ktorom bol Certifikát vydaný;
c) chrániť svoj prístupový kód (PIN) k Certifikátu, kód na obnovu (PUK), ako i zariadenie,
na ktorom je uložený Certifikát, a súkromné kľúče pred neautorizovaným prístupom a tiež
pred stratou, kompromitáciou, zničením alebo zneužitím;
d) oznámiť Poskytovateľovi akékoľvek zmeny v údajoch, ktoré sú uvedené v Certifikáte. V tomto
prípade je držiteľ Certifikátu zároveň povinný iniciovať zrušenie Certifikátu dotknutého
zmenou;
e) v prípade platného Certifikátu bezodkladne oznámiť Poskytovateľovi, ak dôjde k zneužitiu,
strate, zničeniu, kompromitovaniu alebo akémukoľvek neautorizovanému prístupu
k súkromnému kľúču, prístupovým kódom (PIN), kódom na obnovu (PUK) alebo k zariadeniu,
na ktorom sú kľúče uložené, alebo ak má Držiteľ Certifikátu podozrenie, že k uvedeným
udalostiam mohlo dôjsť. V týchto prípadoch je držiteľ Certifikátu zároveň povinný iniciovať
zrušenie dotknutého Certifikátu;
f) zdržať sa používania súkromného kľúča a Certifikátu, ktorého doba platnosti už uplynula,
ktorý bol zrušený alebo kompromitovaný (vrátane prípadu, že došlo ku kompromitácii
samotného Poskytovateľa).

3.3

Zákazník zároveň potvrdzuje, že sa oboznámil s obmedzeniami použitia Certifikátu uvedenými
vo Všeobecných podmienkach a zaväzuje sa používať Certifikát výhradne v súlade s týmito
obmedzeniami. V prípade, že Certifikát bude použitý spôsobom, ktorý je v rozpore s týmito
obmedzeniami alebo sa naň v rozpore s týmito obmedzeniami Zákazník spoľahne, a vznikne tým
škoda jemu alebo tretej strane, Poskytovateľ za ňu nezodpovedá.
Pre Certifikát platia najmä nasledovné obmedzenia:
Strana 2|4

ZMLUVA č. D2019012402
a) Certifikát je spolu so súkromným kľúčom možné používať bežným spôsobom, a to výhradne
na vyhotovenie zdokonaleného alebo kvalifikovaného elektronického podpisu/pečate;
b) platnosť Certifikátu, rovnako ako aj platnosť elektronického podpisu/pečate, ktoré boli
vytvorené na jeho základe, je obmedzená. Po uplynutí platnosti Certifikátu nemusí byť možné
spätne overiť platnosť elektronického podpisu/pečate, hoci boli vytvorené v čase platnosti
Certifikátu. Pre zabezpečenie overiteľnosti elektronického podpisu/pečate je potrebné
primeraným spôsobom využívať špecializované služby na to určené, napr. službu uchovávania
elektronických podpisov/pečatí a/alebo službu časovej pečiatky;
c) Certifikát je možné používať výhradne počas doby jeho platnosti. Po uplynutí tejto doby
alebo po zrušení Certifikátu sa Certifikát nesmie používať, a to ani na účel, na ktorý je
určený;
d) ak Certifikát nie je vydaný na kvalifikovanom zariadení, na jeho základe nebude možné
vytvoriť kvalifikovaný elektronický podpis, resp. kvalifikovanú elektronickú pečať;
e) použitie Certifikátu na vyhotovenie elektronického podpisu/pečate nezaručuje, že takto
vyhotovený elektronický podpis/pečať budú použiteľné na zamýšľaný účel, v požadovanom
formáte a že teda budú akceptovateľné tretími stranami. Formát elektronického
podpisu/pečate, ktoré boli vyhotovené na základe Certifikátu, je určený aplikáciou použitou
na vytvorenie elektronického podpisu/pečate a je teda mimo kontroly Poskytovateľa.
3.4

Zákazník vyhlasuje, že všetky údaje, ktoré za účelom poskytovania Dôveryhodných služieb
poskytol Poskytovateľovi, sú správne a aktuálne. Zároveň sa zaväzuje poskytovať Poskytovateľovi
vždy iba správne a aktuálne údaje aj v budúcnosti.

3.5

Zákazník súhlasí, aby Poskytovateľ spracoval všetky údaje, ktoré od Zákazníka získa a použije
v súvislosti s vydávaním Certifikátu, pri poskytovaní kvalifikovaného zariadenia Zákazníkovi,
Držiteľovi Certifikátu, resp. ním splnomocnenej alebo poverenej osobe, v súvislosti so zrušením
Certifikátu, ako aj akékoľvek údaje súvisiace s identitou alebo špecifickými atribútmi použitými
v Certifikáte. Poskytovateľ je oprávnený tieto údaje poskytnúť tretím stranám, ak mu to
ukladajú alebo umožňujú všeobecne záväzné právne predpisy a v súlade s príslušnou Politikou
Poskytovateľa vzťahujúcou sa na predmetný Certifikát.

3.6

Pre prípad poskytnutia osobných údajov držiteľov Certifikátu Zákazníkom za účelom vydania
Certifikátu podľa tejto zmluvy sa Zákazník zaväzuje zabezpečiť, aby toto poskytnutie osobných
údajov bolo v súlade so všeobecne záväznými právnymi predpismi.
VŠEOBECNÉ A ZÁVEREČNÉ USTANOVENIA

4.1

Táto zmluva sa uzatvára na dobu určitú, a to na dobu trvania osobitnej dohody uvedenej v bode
2.1 zmluvy.

4.2

Zmluvu možno ukončiť pred uplynutím dohodnutej lehoty dohodou zmluvných strán alebo
odstúpením od zmluvy v prípade podstatného porušenia zmluvných povinností. V prípade
Poskytovateľa podstatným porušením zmluvných povinností je porušenie čl. 1 bod 1.3 zmluvy.

4.3

Zánik zmluvy nemá vplyv na tie ustanovenia zmluvy, z ktorých charakteru vyplýva, že majú
pretrvať aj po jej zániku, najmä ustanovenia uvedené v čl. 15 Všeobecných podmienok. Pre
vylúčenie pochybností platí, že do uplynutia platnosti alebo zrušenia Certifikátov vydaných
na základe tejto zmluvy sa budú na zmluvné strany naďalej primeraným spôsobom a vo vzťahu
k platným Certifikátom uplatňovať práva a povinnosti Zákazníka, Držiteľa Certifikátu
a Poskytovateľa ako aj obmedzenia v používaní týchto Certifikátov v súlade so Všeobecnými
podmienkami.

4.4

Časť obsahu tejto zmluvy tvoria a určujú platné Všeobecné podmienky, ktoré sú jej
neoddeliteľnou súčasťou. V prípade rozporu medzi ustanovením obsiahnutým v niektorom z
týchto dokumentov Poskytovateľa a zmluvou má prednosť ustanovenie tejto zmluvy.

4.5

Táto zmluva nadobúda platnosť a účinnosť dňom jej podpísania oboma zmluvnými stranami.
V prípade, že Zákazník je povinnou osobou v súlade s § 2 zákona č. 211/2000 Z. z. o slobodnom
prístupe k informáciám a o zmene a doplnení niektorých zákonov (zákon o slobode informácií)
v znení neskorších predpisov, zmluva nadobúda účinnosť dňom nasledujúcim po dni jej
zverejnenia spôsobom podľa § 5a zákona o slobode informácií.
Strana 3|4

ZMLUVA č. D2019012402
4.6

Zmluvné strany sa výslovne dohodli, že táto zmluva sa bude odo dňa jej účinnosti primeraným
spôsobom vzťahovať aj na tie certifikáty, ktoré Poskytovateľ vydal pre Zákazníka odo dňa
01.06.2018. Pre vylúčenie pochybností platí, že sa na zmluvné strany aj vo vzťahu k týmto
certifikátom vzťahujú všetky práva a povinnosti podľa tejto zmluvy a Všeobecných podmienok.
Zmluvné strany zároveň potvrdzujú, že predmetné certifikáty (teda certifikáty vydané po
dátume uvedenom v prvej vete tohto bodu zmluvy a pred nadobudnutím účinnosti tejto zmluvy)
boli v plnom rozsahu uhradené Poskytovateľovi.

4.7

Akékoľvek zmeny zmluvy je možné uskutočniť len vo forme písomných dodatkov podpísaných
oboma zmluvnými stranami, s výnimkou prípadu zmeny v kontaktných údajoch zmluvnej strany
podľa bodu 4.6 zmluvy. Týmto ustanovením nie je dotknuté právo Poskytovateľa jednostranne
meniť Všeobecné podmienky, ktoré je predpokladané Všeobecnými podmienkami.

4.8

Zákazník zároveň poveruje kontaktnú osobu uvedenú v záhlaví tejto zmluvy na akékoľvek právne
úkony v mene Zákazníka týkajúce sa poskytovania Dôveryhodných služieb podľa tejto zmluvy,
a to okrem iného žiadanie o vydanie Certifikátov, podpisovanie týchto žiadostí, žiadanie
o zrušenie Certifikátov, poskytovanie potrebných informácií, dokumentov a vyhlásení
Poskytovateľovi ako aj prijímanie komunikácie týkajúcej sa zmien Všeobecných podmienok
od Poskytovateľa.

4.9

Na doručovanie právnych úkonov a iných právnych aktov medzi Poskytovateľom a Zákazníkom,
slúžia kontaktné údaje, ktoré si strany vzájomne poskytli, najmä emailová adresa a adresa sídla.
Zmluvná strana je povinná oznámiť druhej zmluvnej strane bezodkladne akékoľvek zmeny
svojich kontaktných údajov, vrátane zmeny kontaktnej osoby. Do okamihu oznámenia zmeny
týchto údajov druhej zmluvnej strane sa poskytnuté kontaktné údaje považujú za pravdivé.

4.10 Zmluvné strany sa zaväzujú prednostne riešiť prípadné spory zo zmluvy zmierom a dohodou.
V prípade, že zmier nebude dosiahnutý, spor z právnych úkonov z realizácie zmluvy bude
predložený vecne a miestne príslušnému súdu Slovenskej republiky.
4.11 Táto zmluva je vyhotovená v počte štyroch rovnopisov, z ktorých Zákazník dostane tri
vyhotovenia a Poskytovateľ jedno vyhotovenie.
4.12 Zmluvné strany svojím podpisom nižšie potvrdzujú, že si zmluvu prečítali, súhlasia s jej obsahom
bez akýchkoľvek výhrad, že je pre ne zrozumiteľná a určitá a že zmluvu neuzatvárajú v tiesni ani
za nápadne nevýhodných podmienok.
V Bratislave dňa _________

V Bratislave, dňa _________

Disig, a.s.
ako Poskytovateľ

Úrad geodézie, kartografie a katastra
Slovenskej republiky
ako Zákazník

Natália Cangárová
na základe poverenia zo dňa 11.10.2018

Ing. Mária Frindrichová
predsedníčka

Strana 4|4

