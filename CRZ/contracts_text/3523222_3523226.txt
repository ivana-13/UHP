ZMLUVA O SPRACÚVANÍ
OSOBNÝCH ÚDAJOV
Číslo zmluvy za prevádzkovateľa:
Číslo zmluvy za sprostredkovateľa:

Myslíme v priestore

ZMLUVA O SPRACÚVANÍ OSOBNÝCH ÚDAJOV
uzatvorená podľa čl. 28 ods. 3 Nariadenia Európskeho parlamentu a Rady (EÚ) 2016/679 z 27.4.2016
o ochrane fyzických osôb pri spracúvaní osobných údajov a o voľnom pohybe takýchto údajov,
ktorým sa zrušuje smernica 95/46/ES (všeobecné nariadenie o ochrane údajov)

ČL. I
ZMLUVNÉ STRANY
1.1 Prevádzkovateľ:

Slovenská národná akreditačná služba

Sídlo:

P.O. Box 74, Karloveská 63, 840 00 Bratislava 4

IČO:

30809673

DIČ:

2020815115

IČ DPH:

SK2020815115

Zastúpená:

Mgr. Martin Senčák, riaditeľ

Verejnoprávna inštitúcia zriadená zákonom č. 505/2009 Z. z. o akreditácii orgánov posudzovania
zhody a o zmene a doplnení niektorých zákonov zapísaná registri organizácií vedenom Štatistickým
úradom SR.

1.2 Sprostredkovateľ:

YMS, a.s.

Sídlo:

Hornopotočná 1, 917 01 Trnava

IČO:

36224278

DIČ:

2020163090

IČ DPH:

SK2020163090

Zastúpená:

Ing. Lucia Dubná, podpredseda predstavenstva

Zapísaná v Obchodnom registri Okresného súdu Trnava, oddiel: Sa, vložka č. 10037/T.

Zmluva o spracovaní osobných údajov
1/17

ČL. II
PREDMET A ÚČEL ZMLUVY
2.1
Sprostredkovateľ poskytuje prevádzkovateľovi služby na základe Rámcovej dohody č.
8/2017 zo dňa 21.8.2017 vrátane jej príloh a dodatkov (ďalej len „Základná zmluva“).
2.2
Prevádzkovateľ touto zmluvou o spracúvaní osobných údajov (ďalej len „táto zmluva“)
poveruje sprostredkovateľa spracúvaním osobných údajov na účely, v rozsahu a za podmienok, ktoré
sú uvedené v tejto zmluve a v Základnej zmluve. Predmetom tejto zmluvy je aj vymedzenie práv
a povinností zmluvných strán pri spracúvaní osobných údajov dotknutých osôb, ktoré v mene
prevádzkovateľa vykonáva sprostredkovateľ, ako aj zabezpečenie záruk, že sprostredkovateľ pri
spracúvaní osobných údajov prijme primerané technické a organizačné opatrenia tak, aby dané
spracúvanie spĺňalo všetky podmienky ustanovené všeobecne záväznými právnymi predpismi,
predovšetkým Nariadením a Zákonom, a aby sa zabezpečila ochrana práv dotknutých osôb.
2.3
Zmluvné strany sa v súlade s požiadavkami všeobecného nariadenia o ochrane údajov (ďalej
len „Nariadenie“) a zákona č. 18/2018 Z. z. o ochrane osobných údajov a o zmene a doplnení
niektorých zákonov (ďalej len „Zákon“) dohodli na vymedzení podmienok spracúvania osobných
údajov, spôsobe zabezpečenia ich ochrany, ako aj na ďalších právach a povinnostiach zmluvných
strán v rámci plnenia predmetu tejto zmluvy. Táto zmluva v plnom rozsahu nahrádza všetky
doterajšie zmluvy alebo iné dojednania zmluvných strán vzťahujúce sa na podmienky spracúvania
a ochranu osobných údajov.
2.4
V prípade rozporu medzi znením tejto zmluvy a znením Základnej zmluvy má prednosť táto
zmluva; to neplatí, ak Základná zmluva výslovne ustanovuje, že konkrétne ustanovenie Základnej
zmluvy má prednosť pred touto zmluvou.
2.5
Sprostredkovateľ prehlasuje, že je spôsobilý riadne a včas poskytovať prevádzkovateľovi
plnenia vyplývajúce zo Základnej zmluvy, dodržiavať všetky povinnosti vyplývajúce z tejto zmluvy a
zabezpečiť úplný súlad spracúvania osobných údajov s Nariadením, Zákonom a ďalšími všeobecne
záväznými právnymi predpismi.

ČL. III
PREDMET, DOBA, POVAHA A ÚČEL SPRACÚVANIA,
KATEGÓRIE OSOBNÝCH ÚDAJOV A KATEGÓRIE
DOTKNUTÝCH OSÔB
3.1
Predmet, doba, povaha a účel spracúvania, kategórie osobných údajov a kategórie
dotknutých osôb sú vymedzené v Prílohe A tejto zmluvy.

Zmluva o spracovaní osobných údajov
2/17

ČL. IV
ČASOVÉ OBMEDZENIE SPRACÚVANIA
4.1
Sprostredkovateľ je oprávnený spracúvať osobné údaje v mene prevádzkovateľa počas
účinnosti tejto zmluvy a Základnej zmluvy, nie však dlhšie, ako je nevyhnutné na dosiahnutie účelu
spracúvania podľa tejto zmluvy.

ČL. V
POKYNY PREVÁDZKOVATEĽA
5.1
Pri určovaní ďalších podmienok spracúvania zmluvné strany postupovali tak, aby bola
zabezpečená zákonnosť spracúvania osobných údajov a zároveň umožnené riadne plnenie Základnej
zmluvy. Sprostredkovateľ je pri spracúvaní osobných údajov povinný dodržiavať podmienky
spracúvania vyplývajúce z ustanovení tejto zmluvy.
5.2
Sprostredkovateľ, ktorý koná v mene prevádzkovateľa a má prístup k osobným údajom,
je oprávnený spracúvať osobné údaje iba na základe pokynov prevádzkovateľa udelených v tejto
zmluve alebo prostredníctvom helpdesku https://helpdesk.yms.sk/snas/; to neplatí,
ak je sprostredkovateľ povinný spracúvať osobné údaje na základe všeobecne záväzných právnych
predpisov. O existencii uvedenej povinnosti sprostredkovateľ informuje prevádzkovateľa pred
začatím spracúvania.
5.3
Sprostredkovateľ zodpovedá prevádzkovateľovi za to, že každá fyzická osoba, ktorú
sprostredkovateľ alebo subdodávateľ poveril spracúvaním podľa tejto zmluvy a ktorá má prístup
k osobným údajom, bude tieto osobné údaje spracúvať iba na základe zdokumentovaných pokynov
prevádzkovateľa podľa Základnej zmluvy a v súlade s týmito pokynmi; to neplatí, ak je takáto fyzická
osoba povinná spracúvať osobné údaje na základe všeobecne záväzných právnych predpisov.
O existencii uvedenej povinnosti sprostredkovateľ informuje prevádzkovateľa pred začatím
spracúvania.
5.4
Pokyny prevádzkovateľa na spracúvanie osobných údajov vydané pri uzavretí tejto zmluvy
sú uvedené v prílohe A tejto zmluvy. Predmetné pokyny môžu byť zrušené, zmenené alebo doplnené
ďalšími pokynmi, ktoré vydá prevádzkovateľ sprostredkovateľovi podľa tejto zmluvy. Prevádzkovateľ
odovzdáva svoje pokyny sprostredkovateľovi v zdokumentovanej forme (písomne, alebo
prostredníctvom elektronickej komunikácie).

ČL. VI
POVINNOSTI SPROSTREDKOVATEĽA
6.1
Sprostredkovateľ poskytuje prevádzkovateľovi súčinnosť a spoluprácu v rozsahu potrebnom
na plnenie tejto zmluvy a Základnej zmluvy, na zabezpečenie ochrany osobných údajov, ako aj
na dodržiavanie príslušných ustanovení všeobecne záväzných právnych predpisov, najmä Nariadenia
a Zákona.
Zmluva o spracovaní osobných údajov
3/17

6.2
Sprostredkovateľ v rámci plnenia Základnej zmluvy spracúva osobné údaje výhradne na
účely uvedené v prílohe A tejto zmluvy. Sprostredkovateľ berie na vedomie, že nie je oprávnený
určovať účely ani prostriedky spracúvania osobných údajov a súčasne nie je oprávnený spracúvať
osobné údaje nad rámec vymedzený touto zmluvou. Sprostredkovateľ berie na vedomie, že v prípade
porušenia tohto ustanovenia na seba prevezme plnú zodpovednosť za súlad spracúvania osobných
údajov so všeobecne záväznými právnymi predpismi, najmä s Nariadením a Zákonom.
6.3
Pri spracúvaní osobných údajov v mene prevádzkovateľa je sprostredkovateľ povinný
dodržiavať príslušné ustanovenia Nariadenia, Zákona, vykonávacích predpisov vydaných k Zákonu,
ako aj ustanovenia iných všeobecne záväzných právnych predpisov vzťahujúce sa na spracúvanie
osobných údajov a na jeho bezpečnosť.
6.4
Na základe pokynov prevádzkovateľa je sprostredkovateľ povinný spracúvané osobné údaje
bezodkladne opraviť, vymazať alebo obmedziť ich spracúvanie a súčasne je povinný takéto
spracovateľské operácie zdokumentovať.
6.5
Po ukončení poskytovania služieb (na základe Základnej zmluvy) spojených so spracúvaním
osobných údajov, alebo kedykoľvek na základe rozhodnutia prevádzkovateľa (napríklad v prípade
predčasného ukončenia tejto zmluvy) je sprostredkovateľ povinný vrátiť prevádzkovateľovi všetky
osobné údaje spracúvané v mene prevádzkovateľa, alebo tieto osobné údaje zlikvidovať, ak
(i) o likvidáciu prevádzkovateľ výslovne požiada a
(ii) nejde o prípady, v ktorých by likvidácia osobných údajov bola v rozpore so zákonom ustanovenou
dobou uchovávania údajov alebo inou právnou povinnosťou ustanovenou sprostredkovateľovi
všeobecne záväznými právnymi predpismi, od ktorých sa zmluvné strany nemôžu odchýliť.
Zároveň je sprostredkovateľ povinný zlikvidovať príslušné osobné údaje aj po ukončení trvania účelu
spracúvania týchto osobných údajov (a to aj počas trvania tejto zmluvy), ak nejde o prípady, v ktorých
by likvidácia osobných údajov bola v rozpore so zákonom ustanovenou dobou uchovávania údajov
alebo inou právnou povinnosťou ustanovenou sprostredkovateľovi všeobecne záväznými právnymi
predpismi, od ktorých sa zmluvné strany nemôžu odchýliť. Likvidáciou osobných údajov sa rozumie
ich trvalé (ireverzibilné) vymazanie z ich fyzických nosičov alebo likvidácia samotných fyzických
nosičov osobných údajov, a to vrátane všetkých existujúcich kópií. Ak sprostredkovateľovi vznikne
povinnosť vrátiť alebo zlikvidovať osobné údaje, sprostredkovateľ vráti alebo zlikviduje všetky osobné
údaje spracúvané v mene prevádzkovateľa, ako aj všetky deriváty vytvorené spracúvaním osobných
údajov alebo na základe jeho výsledkov a zabezpečí, aby všetky osobné údaje, vrátane ich kópií, ktoré
mu boli v súvislosti s touto zmluvou a/alebo základnou zmluvou poskytnuté alebo ktoré získal pri
plnení tejto zmluvy a/alebo základnej zmluvy, boli vymazané zo všetkých systémov a prostriedkov
sprostredkovateľa. Sprostredkovateľ na žiadosť prevádzkovateľa písomne potvrdí likvidáciu alebo
vrátenie osobných údajov v ich plnom rozsahu; písomné potvrdenie sprostredkovateľa obsahuje
dátum a čas likvidácie alebo vrátenia osobných údajov.
6.6
Sprostredkovateľ je oprávnený spracúvať osobné údaje len na základe pokynov
prevádzkovateľa s výnimkou prípadov, keď sa to vyžaduje podľa práva Únie alebo práva členského
štátu.
6.7
Sprostredkovateľ sa zaväzuje, že spracúvaním osobných údajov alebo v súvislosti s týmto
spracúvaním nebude poškodzovať alebo ohrozovať práva a právom chránené záujmy dotknutých
osôb, najmä nebude neoprávnene zasahovať do ich práva na ochranu osobnosti a súkromia.

Zmluva o spracovaní osobných údajov
4/17

6.8
Osobné údaje spracúvané v mene prevádzkovateľa nesmie sprostredkovateľ bez
predchádzajúceho pokynu alebo súhlasu prevádzkovateľa poskytnúť žiadnej tretej strane s výnimkou
prípadov, kedy taká povinnosť vyplýva zo všeobecne záväzného právneho predpisu.
6.9
Prenos osobných údajov do tretej krajiny je podmienený dodržaním podmienok
ustanovených v článkoch 44 až 49 Nariadenia. Sprostredkovateľ je povinný splniť aj ďalšie požiadavky
smerujúce k tomu, aby bol prenos osobných údajov v plnom súlade s bezpečnostnými štandardmi
prevádzkovateľa. Sprostredkovateľ berie na vedomie, že ani on, ani jeho sprostredkovateľ (ak
ďalšieho sprostredkovateľa prevádzkovateľ povolil) nesmie bez predchádzajúceho pokynu alebo
súhlasu prevádzkovateľa poskytnúť osobné údaje akémukoľvek príjemcovi v tretej krajine.
6.10
Sprostredkovateľ je povinný bezodkladne a v plnom rozsahu reagovať na akékoľvek žiadosti
prevádzkovateľa alebo orgánu verejnej moci (vrátane Úradu na ochranu osobných údajov Slovenskej
republiky) týkajúce sa spracúvania a ochrany osobných údajov.
6.11
Sprostredkovateľ je povinný do 24 hodín oznámiť prevádzkovateľovi, že obdržal predvolanie
alebo súdny alebo správny príkaz orgánu verejnej moci požadujúci prístup k osobným údajom
spracúvaným v mene prevádzkovateľa, alebo ich predloženie. Pri nadväzných úkonoch
prevádzkovateľa je sprostredkovateľ povinný poskytovať prevádzkovateľovi všetku potrebnú
súčinnosť.
6.12
Sprostredkovateľ je povinný bezodkladne, najneskôr však do 3 pracovných dní oznámiť
prevádzkovateľovi, že obdržal žiadosť, sťažnosť, oznámenie alebo akýkoľvek iný podnet dotknutej
osoby súvisiaci so spracúvaním osobných údajov na základe tejto zmluvy, doručiť prevádzkovateľovi
kópie relevantných dokumentov a nadväzne postupovať podľa pokynov prevádzkovateľa.
Sprostredkovateľ je súčasne povinný poskytovať prevádzkovateľovi potrebnú súčinnosť súvisiacu s
vybavovaním akéhokoľvek podnetu dotknutej osoby.
6.13
Sprostredkovateľ je povinný bezodkladne informovať prevádzkovateľa o akýchkoľvek
excesoch z riadneho plnenia tejto zmluvy, najmä (no nielen) o okolnostiach týkajúcich sa závažného
porušenia povinnosti sprostredkovateľa pri spracúvaní a ochrane osobných údajov. Následky
uvedených excesov a príčiny ich vzniku odstraňujú zmluvné strany spoločne prostredníctvom
účinných ochranných alebo nápravných opatrení.
6.14

Sprostredkovateľ je povinný

a. pomáhať prevádzkovateľovi pri plnení povinností podľa tejto zmluvy
b. po skončení poskytovania služieb spojených so spracúvaním osobných údajov v mene
prevádzkovateľa (a to aj na základe jednostranného rozhodnutia prevádzkovateľa) všetky
osobné údaje vymazať alebo vrátiť prevádzkovateľovi podľa bodu 6.5. tejto zmluvy a vymazať
existujúce kópie, ak právo Únie alebo právo členského štátu nepožaduje uchovávanie týchto
osobných údajov,
c. po skončení trvania účelu spracúvania príslušných osobných údajov (a to aj počas trvania
tejto zmluvy), tieto osobné údaje zlikvidovať podľa bodu 6.5. tejto zmluvy a vymazať
existujúce kópie; ak právo Únie alebo právo členského štátu nepožaduje uchovávanie týchto
osobných údajov,
d. poskytnúť prevádzkovateľovi všetky informácie potrebné na preukázanie splnenia povinností,
umožniť audity a kontroly vykonávané prevádzkovateľom, a prispievať k nim,

Zmluva o spracovaní osobných údajov
5/17

e. bezodkladne informovať prevádzkovateľa, ak sa podľa jeho názoru pokynom prevádzkovateľa
porušuje Nariadenie, Zákon alebo iné právne predpisy Únie alebo členského štátu týkajúce sa
ochrany osobných údajov,
f. bez zbytočného odkladu po tom, čo sa dozvedel o porušení bezpečnosti osobných údajov,
oznámiť toto porušenie kontaktnej osobe prevádzkovateľa na emailovú adresu
gdpr@snas.sk.
6.15
Podľa článku 82 ods. 2 Nariadenia zodpovedá sprostredkovateľ za škodu spôsobenú
spracúvaním osobných údajov len vtedy, ak neboli splnené povinnosti, ktoré sa Nariadením ukladajú
výslovne sprostredkovateľom, alebo ak konal nad rámec alebo v rozpore s pokynmi prevádzkovateľa,
ktoré boli v súlade so zákonom.

ČL. VII
BEZPEČNOSŤ OSOBNÝCH ÚDAJOV
7.1
Prevádzkovateľ vyhlasuje, že pri výbere sprostredkovateľa dbal na jeho odbornú, technickú,
organizačnú a personálnu spôsobilosť zaručiť bezpečnosť spracúvaných osobných údajov dotknutých
osôb primeranými technickými a organizačnými opatreniami.
7.2
Sprostredkovateľ je povinný prijať a dodržiavať primerané technické a organizačné
opatrenia (ďalej aj „bezpečnostné opatrenia“) s cieľom zaistiť úroveň bezpečnosti primeranú tomuto
riziku. Sprostredkovateľ sa zaručuje, že technické riešenie služieb Cloudu poskytuje také technické a
organizačné zabezpečenie ochrany osobných údajov, ktoré zamedzuje neoprávnenému alebo
náhodnému prístupu tretích osôb k dátam Užívateľa, vrátane osobných údajov, ich zmene, zničeniu,
strate či inému zneužitiu, uvedené v prílohe C.
7.3
Pri posudzovaní primeranej úrovne bezpečnosti je sprostredkovateľ povinný prihliadať
najmä na riziká, ktoré predstavuje spracúvanie, a to najmä v dôsledku náhodného alebo
nezákonného zničenia, straty, zmeny, neoprávneného poskytnutia osobných údajov, ktoré sa
prenášajú, uchovávajú alebo inak spracúvajú, alebo neoprávneného prístupu k takýmto osobným
údajom.
7.4
Sprostredkovateľ je povinný zabezpečiť, aby každá fyzická osoba konajúca na základe jeho
poverenia, ktorá má prístup k osobným údajom, spracúvala tieto osobné údaje len na základe
pokynov prevádzkovateľa s výnimkou prípadov, v ktorých je povinná postupovať podľa práva Únie
alebo práva členského štátu.
7.5
V prípade porušenia ochrany osobných údajov je sprostredkovateľ povinný bezodkladne
prijať primerané nápravné opatrenia a prevádzkovateľovi poskytnúť všetky relevantné informácie, o
ktoré ho prevádzkovateľ v súvislosti s porušením ochrany osobných údajov požiada. Sprostredkovateľ
je súčasne povinný poskytnúť prevádzkovateľovi súčinnosť potrebnú na odstránenie následkov
porušenia ochrany osobných údajov.
7.6
Za vybavovanie žiadostí o uplatnenie práv dotknutých osôb vo vzťahu k osobným údajom,
ktoré na základe tejto zmluvy spracúva sprostredkovateľ, zodpovedá prevádzkovateľ.
7.7
Sprostredkovateľ je povinný zachovávať mlčanlivosť o osobných údajoch, s ktorými príde do
styku; tie nesmie využiť pre svoju potrebu, ani zverejniť alebo poskytnúť bez predchádzajúceho
Zmluva o spracovaní osobných údajov
6/17

písomného súhlasu prevádzkovateľa okrem prípadov, ak poskytnutie vyplýva z tejto zmluvy, z
osobitných právnych predpisov alebo z rozhodnutia štátneho orgánu; uvedenú mlčanlivosť sa
sprostredkovateľ zaväzuje zachovávať aj po skončení spracúvania na základe tejto zmluvy.
Sprostredkovateľ je súčasne povinný viesť evidenciu o každom poskytnutí osobných údajov podľa
predchádzajúcej vety, a to po celú dobu platnosti tejto zmluvy.
7.8
Sprostredkovateľ sa zaväzuje, že prístup k osobným údajom získaným od prevádzkovateľa
alebo v súvislosti s ich spracúvaním v mene prevádzkovateľa umožní len oprávneným osobám
(napríklad svojim zamestnancom alebo ďalšiemu sprostredkovateľovi), a to iba v rozsahu
nevyhnutnom na zabezpečenie účelu spracúvania. Sprostredkovateľ je povinný poučiť fyzické osoby,
ktorým umožní prístup k osobným údajom, o ich právach a povinnostiach (vrátane povinnosti
zachovávať mlčanlivosť a dôvernosť osobných údajov) vyplývajúcich zo všeobecne záväzných
právnych predpisov a interných predpisov, ako aj o zodpovednosti za ich porušenie. Sprostredkovateľ
zodpovedá za dodržiavanie mlčanlivosti ním poverených osôb. Prevádzkovateľ môže od
sprostredkovateľa vyžadovať predloženie dôkazov preukazujúcich súlad s uvedenými požiadavkami.

ČL. VIII
SPRACÚVANIE OSOBNÝCH ÚDAJOV PROSTREDNÍCTVOM
ĎALŠIEHO SPROSTREDKOVATEĽA (SUBDODÁVATEĽ)
8.1
Prevádzkovateľ súhlasí so zapojením ďalších sprostredkovateľov do spracovania osobných
údajov podľa tejto zmluvy. Sprostredkovateľ má povinnosť informovať prevádzkovateľa
v primeranom predstihu (minimálne 5 dní vopred) o zámere zapojiť do spracovania osobných údajov
ďalšieho sprostredkovateľa, vrátane jeho konkrétnej identifikácie a umožniť prevádzkovateľovi
vzniesť proti zapojeniu námietku, ktorú je prevádzkovateľ oprávnený vzniesť do 5 dní po oznámení
sprostredkovateľa.
8.2
Bez predchádzajúceho písomného informovania prevádzkovateľa so spracúvaním osobných
údajov prostredníctvom subdodávateľa nie je sprostredkovateľ oprávnený uzatvoriť so
subdodávateľom zmluvný vzťah týkajúci sa spracúvania osobných údajov dotknutých osôb v mene
prevádzkovateľa.
8.3
V prípade spracúvania osobných údajov prostredníctvom subdodávateľa sprostredkovateľ
zodpovedá v celom rozsahu za konanie alebo opomenutie konania subdodávateľa.
8.4
Sprostredkovateľ berie na vedomie, že ustanovenia tejto zmluvy upravujúce zodpovednosť,
práva a povinnosti sprostredkovateľa sa v rovnakom rozsahu vzťahujú na subdodávateľa.
Sprostredkovateľ je povinný oboznámiť subdodávateľa s uvedenými právami, povinnosťami a ďalšími
skutočnosťami.
8.5
V prípade existencie všeobecného písomného povolenia prevádzkovateľa so zapojením
subdodávateľa je sprostredkovateľ povinný informovať prevádzkovateľa o akýchkoľvek zamýšľaných
zmenách subdodávateľov tak, aby mal prevádzkovateľ možnosť účinne namietať voči takýmto
zmenám.
Zmluva o spracovaní osobných údajov
7/17

8.6
Každá osoba konajúca na základe poverenia sprostredkovateľa, ktorá má prístup k osobným
údajom, môže spracúvať osobné údaje výhradne na základe pokynov prevádzkovateľa alebo
sprostredkovateľa, pokiaľ nie je povinná tieto osobné údaje spracúvať podľa všeobecne záväzných
právnych predpisov. Sprostredkovateľ je povinný prijať opatrenia na zabezpečenie splnenia tejto
požiadavky.

ČL. IX
PRÁVO AUDITU
9.1
Prevádzkovateľ má právo vykonať u sprostredkovateľa audit alebo kontrolu dodržiavania
záväzkov vyplývajúcich z tejto zmluvy a požiadaviek právnych predpisov zameraných na ochranu
osobných údajov. Sprostredkovateľ poskytne prevádzkovateľovi všetky potrebné informácie a
podklady na preukázanie súladu s požiadavkami Nariadenia a Zákona, ako aj preukázanie súladu s
touto zmluvou.
9.2

V priebehu auditu poskytuje sprostredkovateľ prevádzkovateľovi náležitú súčinnosť, najmä:
a. dokumentáciu spracúvania osobných údajov v mene prevádzkovateľa, evidenciu pokynov
prevádzkovateľa vydaných podľa čl. V tejto zmluvy, komunikáciu medzi prevádzkovateľom a
sprostredkovateľom zaznamenanú podľa tejto zmluvy, zmluvy medzi sprostredkovateľom a
subdodávateľmi a iné podklady preukazujúce riadne plnenie požiadaviek vyplývajúcich z
právnych predpisov a tejto zmluvy,
b. ďalšie informácie vyžiadané prevádzkovateľom a týkajúce sa spracúvania osobných údajov v
mene prevádzkovateľa, a to bez zbytočného odkladu, najneskôr však do 5 pracovných dní od
doručenia žiadosti prevádzkovateľa,
c. zodpovedajúce priestory a inú podporu počas vykonávania auditu, pokiaľ to prevádzkovateľ
požaduje,
d. na žiadosť prístup do všetkých informačných systémov sprostredkovateľa alebo
subdodávateľa, v ktorých sa môžu nachádzať osobné údaje spracúvané v mene
prevádzkovateľa;
e. prítomnosť kontaktnej osoby.

9.3
Audit u sprostredkovateľa alebo subdodávateľa, ktorý musí byť oznámený s dostatočným
časovým predstihom minimálne 10 dní pred plánovaným začiatkom auditu, nesmie neprimerane
zasahovať do činností sprostredkovateľa alebo subdodávateľa. Prevádzkovateľ sa zaväzuje
zachovávať mlčanlivosť o všetkých skutočnostiach zistených počas auditu okrem informácií
potrebných na uplatňovanie práv prevádzkovateľa voči sprostredkovateľovi alebo subdodávateľovi,
prípadne v rozsahu potrebnom na uplatňovanie práv prevádzkovateľa voči tretím stranám (napríklad
voči štátnym orgánom).
9.4
Náklady, ktoré v súvislosti s auditom vzniknú prevádzkovateľovi, znáša prevádzkovateľ, ak
tieto náklady nie sú spojené s porušením povinnosti zo strany sprostredkovateľa. Náklady, ktoré v
súvislosti s auditom vzniknú sprostredkovateľovi, znáša sprostredkovateľ.

Zmluva o spracovaní osobných údajov
8/17

ČL. X
INFORMAČNÁ POVINNOSŤ
10.1
Sprostredkovateľ bezodkladne písomne informuje prevádzkovateľa, ak sa domnieva, že
pokynom prevádzkovateľa sa porušuje Nariadenie, Zákon alebo iné právne predpisy Únie alebo
príslušného členského štátu týkajúce sa ochrany osobných údajov.
10.2
Sprostredkovateľ bezodkladne písomne informuje prevádzkovateľa aj v prípade, ak sa
domnieva, že pokyn vydaný prevádzkovateľom neprimerane obmedzuje sprostredkovateľa pri plnení
Základnej zmluvy. Sprostredkovateľ v informácii uvedie, v čom konkrétne obmedzenie spočíva a ako
navrhuje pokyn prevádzkovateľa zmeniť, aby bolo zaistené riadne a včasné plnenie Základnej zmluvy,
ako aj súlad s Nariadením, Zákonom a inými právnymi predpismi.
10.3
O akomkoľvek porušení ochrany osobných údajov sprostredkovateľ informuje
prevádzkovateľa bezodkladne, najneskôr však do 24 hodín od okamihu, keď sa o porušení ochrany
dozvedel. Záväzný vzor oznámenia porušenia ochrany osobných údajov je uvedený v prílohe B tejto
zmluvy; v oznámení musia byť uvedené aspoň informácie uvedené vo vzore. Uvedená povinnosť platí
predovšetkým, nie však výlučne v prípadoch, kedy má prevádzkovateľ podľa Nariadenia, Zákona
alebo iných právnych predpisov povinnosť oznámiť porušenie ochrany osobných údajov.

ČL. XI
ČAS PLATNOSTI A ZÁNIK ZMLUVY
11.1
Trvanie zmluvného vzťahu založeného touto zmluvou je zhodné s trvaním zmluvného
vzťahu založeného Základnou zmluvou, ak nedôjde k predčasnému ukončeniu tejto zmluvy podľa
článku XI tejto zmluvy.
11.2

Zmluvné strany sa dohodli, že platnosť tejto zmluvy zaniká
a. dohodou zmluvných strán,
b. zánikom Základnej zmluvy,

c. jednostranným odstúpením prevádzkovateľa od tejto zmluvy.
11.3
Prevádzkovateľ je oprávnený odstúpiť od tejto zmluvy v prípade, ak sprostredkovateľ poruší
túto zmluvu
a. podstatným spôsobom,
b. nepodstatným spôsobom a nezjedná nápravu v lehote určenej prevádzkovateľom, ktorá
nesmie byť kratšia ako päť pracovných dní.
11.4
Podstatným porušením tejto zmluvy zo strany sprostredkovateľa sa rozumie
a. neprijatie primeraných bezpečnostných opatrení podľa Nariadenia a Zákona,
b. porušenie ktorejkoľvek z povinností podľa čl. VI tejto zmluvy,

Zmluva o spracovaní osobných údajov
9/17

c. porušenie ktorejkoľvek z povinností spojených s bezpečnosťou osobných údajov podľa čl. VII
tejto zmluvy.
11.5
Odstúpenie od tejto zmluvy musí byť písomné a jeho účinky nastávajú dňom doručenia
písomného oznámenia o odstúpení od tejto zmluvy druhej zmluvnej strane.
11.6
Povinnosti sprostredkovateľa vo vzťahu k osobným údajom sa po zániku tejto zmluvy
spravujú príslušnými právnymi predpismi a čl. XII tejto zmluvy.

ČL. XII
POVINNOSTI SPROSTREDKOVATEĽA PO ZÁNIKU ZMLUVY
12.1
V prípade zániku tejto zmluvy je sprostredkovateľ povinný poskytnúť prevádzkovateľovi
súčinnosť potrebnú na zabezpečenie kontinuity spracúvania osobných údajov podľa požiadaviek
prevádzkovateľa, najmä odovzdať databázy obsahujúce osobné údaje prevádzkovateľovi alebo ním
určenej osobe
12.2
Po zabezpečení povinnosti uvedenej v bode 12.1 je sprostredkovateľ povinný bezodkladne
zabezpečiť, aby všetky osobné údaje, vrátane ich kópií, ktoré mu boli v súvislosti s touto zmluvou
a/alebo základnou zmluvou poskytnuté alebo ktoré získal pri plnení tejto zmluvy a/alebo základnej
zmluvy, boli vymazané zo všetkých systémov a prostriedkov sprostredkovateľa.
12.3
Povinnosti podľa článku XII tejto zmluvy je sprostredkovateľ povinný zabezpečiť na vlastné
náklady.
12.4
Povinnosť likvidácie osobných údajov podľa bodu 12.2 sa považuje za splnenú v prípade, ak
prevádzkovateľ bez výhrad akceptuje potvrdenie sprostredkovateľa preukazujúce likvidáciu všetkých
osobných údajov spracúvaných sprostredkovateľom podľa tejto zmluvy.
12.5
Pokiaľ sprostredkovateľovi vyplýva z právnych predpisov povinnosť uchovať údaje, ktoré by
inak podliehali povinnostiam podľa bodu 12.1 a 12.2, je povinný o tejto skutočnosti písomne
upovedomiť prevádzkovateľa s uvedením špecifikácie právneho dôvodu na uchovanie údajov a
rozsahu takýchto údajov. V takom prípade sprostredkovateľ neporuší povinnosti podľa bodov 12.1 a
12.2 a jeho povinnosť chrániť osobné údaje nie je po zániku tejto zmluvy dotknutá.

ČL. XIII
OSOBITNÉ USTANOVENIA
13.1
Sprostredkovateľ je povinný zaobchádzať so spracúvanými osobnými údajmi ako s
dôvernými informáciami. Povinnosť mlčanlivosti o spracúvaní osobných údajov podľa tejto zmluvy
trvá aj po zániku tejto zmluvy.

Zmluva o spracovaní osobných údajov
10/17

13.2
Sprostredkovateľ je uzrozumený s tým, že touto zmluvou nenadobúda žiadne práva k
osobným údajom, okrem práva spracúvať osobné údaje v mene prevádzkovateľa v súlade a za
podmienok uvedených v tejto zmluve.
13.3
Sprostredkovateľ je povinný bez zbytočného odkladu informovať prevádzkovateľa o
akýchkoľvek nepriaznivých skutočnostiach spojených s plnením tejto zmluvy. V uvedených prípadoch
sprostredkovateľ prijme ihneď, ako je to možné, všetky potrebné opatrenia na zabezpečenie ochrany
osobných údajov a následne bude pokračovať v súlade s pokynmi prevádzkovateľa, ak mu budú
takéto pokyny vydané.

ČL. XIV
ZÁVEREČNÉ USTANOVENIA
14.1
Túto zmluvu je možné meniť a dopĺňať len po vzájomnej dohode zmluvných strán výlučne
vo forme písomného dodatku k tejto zmluve; inak sa žiadna zo zmluvných strán nemôže dovolávať
dodatku, resp. zmeny zmluvne dohodnutých podmienok.
14.2

Táto zmluva je právne záväzná aj pre prípadných právnych nástupcov zmluvných strán.

14.3
Práva a povinnosti zmluvných strán súvisiace so spracúvaním osobných údajov sa spravujú
Nariadením, ak to v tejto zmluve nie je upravené inak.
14.4
Zmluvné strany sa dohodli, že všetky právne vzťahy výslovne neupravené touto zmluvou sa
riadia všeobecne záväznými právnymi predpismi platnými v Slovenskej republike.
14.5
Zmluvné strany sa dohodli, že pri každej zmene svojich identifikačných údajov alebo
kontaktných osôb je každá zmluvná strana povinná oznámiť druhej zmluvnej strane túto zmenu bez
zbytočného odkladu.
14.6
Pokiaľ zmluvné strany svojím konaním alebo opomenutím zmaria doručenie písomnosti a
písomnosť pošta vráti ako nedoručenú, účinky doručenia nastávajú v deň, keď bude písomnosť
(zásielka) vrátená odosielateľovi. Účinky doručenia nastávajú aj vtedy, ak adresát odmietne
písomnosť prevziať. V prípade doručovania oznámení emailovou správou v pracovný deň po 17:00
hod. alebo v deň pracovného pokoja sa emailová správa považuje za doručenú o 09:00 hod.
najbližšieho pracovného dňa.
14.7

Zmluvné strany sa dohodli, že kontaktnou osobou prevádzkovateľa na účely tejto zmluvy je:
Titul, meno, priezvisko: Ing. Ľudmila Červenáková
Funkcia: zodpovedná osoba
Kontaktná adresa: P.O. Box 74, Karloveská 63, 840 00 Bratislava 4
Telefónne číslo: 0911 286 254
E-mailová adresa: ludmila.cervenakova@snas.sk; gdpr@snas.sk

Zmluva o spracovaní osobných údajov
11/17

14.8
je:

Zmluvné strany sa dohodli, že kontaktnou osobou sprostredkovateľa na účely tejto zmluvy

Titul, meno, priezvisko: Ing. Zuzana Palšovičová
Funkcia: projektová manažérka
Kontaktná adresa: Hornopotočná 1, 907 01 Trnava
Telefónne číslo: 0907 632 333
E-mailová adresa: zuzana.palsovicova@yms.sk
14.9
Zmluvné strany vyhlasujú, túto zmluvu uzavreli slobodne, vážne, určite, zrozumiteľne, nie v
tiesni, ani nie za nápadne nevýhodných podmienok. Zmluvné strany si túto zmluvu pred jej
podpísaním prečítali, jej obsahu porozumeli a na znak súhlasu s jej obsahom ju podpísali.
14.10
jeden.

Táto zmluva je vyhotovená v dvoch rovnopisoch, z ktorých každá zmluvná strana dostane

14.11
Táto zmluva nadobúda platnosť dňom jej podpisu oboma Zmluvnými stranami a účinnosť
dňom nasledujúcim po jej zverejnení v Centrálnom registri zmlúv vedenom Úradom vlády SR.
14.12

Neoddeliteľnou súčasťou tejto zmluvy sú nasledujúce prílohy:
Príloha A: Podmienky spracúvania osobných údajov
Príloha B: Vzor ohlásenia porušenia zabezpečenia osobných údajov
Príloha C: Technické a organizačné zabezpečenie osobných údajov

Za Prevádzkovateľa:

Za Sprostredkovateľa:

V Trnave, dňa ...................

V Bratislave, dňa....................

Zmluva o spracovaní osobných údajov
12/17

PRÍLOHA A
Podmienky spracúvania osobných údajov

Predmet spracúvania:
Doba trvania spracúvania:
Účel spracúvania:
Kategórie / zoznam
osobných údajov:

Poskytovanie služieb formou Cloud-u
Počas doby trvania Základnej zmluvy č. 8/2017.
Poskytovanie akreditačného informačného systému formou služieb
Cloudu
Osobné údaje:
Posudzovateľ
Priezvisko
Meno
Titul (pred menom)
Titul (za menom)
Telefón (domov)
Telefón (zamestnanie)
Mobil
E-mail
Ďalšie emailové kontakty
Dátum narodenia
Názov a adresa zamestnávateľa
Pracovné zaradenie
Adresa trvalého pobytu
Korešpondenčná adresa
Životopis
IBAN
BIC / SWIFT
Doplňujúce bankové údaje (pre zahraničných posudzovateľov)
Užívatelia subjektu
Priezvisko
Meno
Titul (pred menom)
Titul (za menom)
Telefón (domov)
Telefón (zamestnanie)
Mobil
E-mail
Ďalšie emailové kontakty
Dátum narodenia
Interný zamestnanci
Priezvisko
Meno
Titul (pred menom)
Titul (za menom)
Telefón (domov)
Telefón (zamestnanie)
Mobil
Zmluva o spracovaní osobných údajov
13/17

Kategórie dotknutých osôb:
Spracovateľské operácie: *)
Pokyny ohľadne
spracúvania:
Schválenie subdodávateľov:

E-mail
Ďalšie emailové kontakty
Dátum narodenia
Názov a adresa zamestnávateľa
Pracovné zaradenie
Adresa trvalého pobytu
Korešpondenčná adresa
Životopis
IBAN
BIC / SWIFT
Zamestnanci a účastníci zmluvného vzťahu so spoločnosťou SNAS.
prehliadanie, vymazanie, uchovávanie, likvidácia, sprístupňovanie,
zverejňovanie, štruktúrovanie
Rámcová dohoda 8/2017 , čl. 12. „Ochrana dôverných informácií“;
Organizačné smernice
Objednávky od prevádzkovateľa
Zoznam schválených subdodávateľov:
BackBone, s.r.o., IČO: 36 846 104, Medená 25, Bratislava 811 02
Koncový prevádzkovateľ cloud infraštruktúry

Opatrenia pre prenos
osobných údajov do tretích
krajín: **)

Prenos sa neuskutočňuje.

*) napr. nahliadanie, oboznamovanie sa, získavanie, zhromažďovanie, šírenie, zaznamenávanie,
usporadúvanie, prepracúvanie alebo zmena, vyhľadávanie, prehliadanie, preskupovanie,
kombinovanie, premiestňovanie, využívanie, uchovávanie, kopírovanie, blokovanie, likvidácia, ich
cezhraničný prenos, poskytovanie, sprístupňovanie alebo zverejňovanie, štruktúrovanie;
**) pokiaľ bolo prevádzkovateľom určené

Zmluva o spracovaní osobných údajov
14/17

PRÍLOHA B
Vzor ohlásenia porušenia zabezpečenia osobných údajov

Ohlásenie porušenia zabezpečenia osobných údajov
Identifikácia prevádzkovateľa:

Identifikácia sprostredkovateľa:

Identifikácia zmluvy:
1.
2.

Dátum porušenia ochrany, pokiaľ je
známy:
Dátum zistenia porušenia:

3.
4.

Dátum ohlásenia Prevádzkovateľovi:
Povaha porušenia:

5.
6.

Príčina porušenia, pokiaľ je známa:
Približný počet dotknutých osôb, pokiaľ
je známy:

7.

Kategórie dotknutých osôb:

8.

Približný počet dotknutých záznamov o
osobných údajoch, pokiaľ je známy:
Popis pravdepodobných dôsledkov
porušenia:
Popis prijatých opatrení alebo opatrení
navrhnutých
k prijatiu
s cieľom
napraviť porušenie:
Akékoľvek poznámky:

9.
10.

11.

Slovenská národná akreditačná služba
P.O. Box 74, Karloveská 63
840 00 Bratislava 4
IČO: 30809673
YMS, a.s.
Sídlo: Hornopotočná 1, 917 01 Trnava
IČO: 36 224 278
Zmluva o spracúvaní osobných údajov zo dňa

Zmluva o spracovaní osobných údajov
15/17

PRÍLOHA C
Komplexný informačný systém SNAS je prevádzkovaný v prostredí cloud infraštruktúry. Technické
a organizačné zabezpečenie osobných údajov je riešené nasledovne:
Osobné údaje sú uložené na diskových poliach a dátových úložiskách. Dátové úložiská sú šifrované –
reštart diskového poľa alebo dátového úložiska vyžaduje zadanie dešifrovacieho kľúča, aby s dátami
na ňom uloženými bolo možné akýmkoľvek spôsobom pracovať. Dešifrovací kľúč je chránený
a disponuje ním výlučne nevyhnutný okruh poučených oprávnených osôb poverených na prácu
s dátami.
Čo sa týka šifrovaného prenosu dát, dáta sú dostupné iba pre konkrétne servery
virtualizačnej platformy cloudu, na ktorých beží virtuálna cloudová infraštruktúra. Akýkoľvek ďalší ich
transfer prebieha mimo dostupnosti a možnosti ovplyvnenia personálom cloudovej infraštruktúry.
Jediný prenos uskutočňovaný v réžii obsluhy cloud infraštruktúry je zálohovanie podľa zmluvných
podmienok, kedy je vo vopred dohodnutých časoch automatizovane vykonaný obraz každého z
virtuálnych systémov na produkčnom dátovom úložisku a uložený na záložnom dátovom úložisku.
Fyzická lokalita ako aj zabezpečenie tohto dátového úložiska je rovnaké ako pri produkčných
dátových úložiskách.
Opotrebovaný hardvér (nosiče dát) je likvidovaný vždy formou viacnásobného prepisu dát (ak to
technický stav daného dátového nosiča umožňuje), a následným odovzdaním dátových
nosičov zmluvnému certifikovanému partnerovi na finálnu likvidáciu (likvidácia v magnetickej peci pri
magnetických nosičoch, fyzická likvidácia pri ostatných typoch dátových nosičov) a následnú
pripadnú recykláciu ostatkov. Likvidácia údajov prebieha výlučne v členských štátoch EÚ. V
pravidelných intervaloch je vykonávaná kontrola dodržiavania bezpečnostných opatrení.
Hardvérová infraštruktúra, na ktorej je prevádzkovaný SNAS Cloud, sa nachádza výlučne v lokalite DC
Perpetuus (www.perpetuus.sk) prevádzkovaného spoločnosťou CNC, a.s. Vstup do objektu je
chránený 24/7 strážnou službou, ktorá pri žiadosti o vstup do areálu DC preverí totožnosť
vstupujúceho a jeho príslušnosť k zazmluvnenému subjektu, a následne mu vydá vstupnú kartu, s
pomocou ktorej a PIN kódu je schopný vstupu na dátovú sálu. Na zozname DC osôb
oprávnených vstupovať na dátovú sálu sú výlučne zamestnanci, poverení a poučení na tento účel v
zmysle interných bezpečnostných predpisov. Prístup k dátovým rozvádzačom obsahujúcim samotný
hardvér, na ktorom je prevádzkovaná virtuálna infraštruktúra, je ďalej fyzicky zabezpečený a
monitorovaný.
Žiadne z údajov (vrátane akýchkoľvek záloh) nie sú uložene, ani nikdy neboli, v krajinách mimo
EÚ. Všetok hardvér, na ktorom je prevádzkovaná virtuálna infraštruktúra je vo vlastníctve
prevádzkovateľa cloud. Transfer dát, ako aj samotného hardvéru mimo EÚ je zakázaný internými
bezpečnostnými predpismi.
Obsluhujúci personál pristupuje k dátam výlučne v súlade s ustanoveniami Základnej zmluvy. Dáta
nie sú sprístupnené tretím stranám.
K údajom na diskovom poli má prístup obsluhujúci personál cloud infraštruktúry. Všetci členovia
obsluhujúceho personálu sú poverení a poučení na tento prístup v zmysle interných bezpečnostných
predpisov, a to len za účelom plnenia povinností vyplývajúcich zo Základnej zmluvy. To iste platí aj
pre záložné dátové úložiska. Prideľovanie a odoberanie prístupových práv je riadené prostredníctvom
postupov stanovených v interných bezpečnostných predpisoch a prostredníctvom písomného
záznamu o poučení oprávnenej osoby, pričom tieto formálne procedúry sú spojené s reálnym
exekutívne riadeným pridelením prístupových práv k jednotlivým aktívam.

Zmluva o spracovaní osobných údajov
16/17

Mazanie starých záloh virtuálnych serverov je riešené automaticky v rámci zálohovacieho riešenia
používaného na zálohovanie - po prekročení retencie sú nadbytočné zálohy bezpečne zmazané
viacnásobným premazaním dát. V prípade ukončenia zmluvného vzťahu je navyše bezpečne
premazaný ešte aj celý diskový priestor vyhradený pre zálohy, rovnako ako aj priestor vyhradený pre
produkčné dáta SNAS. Tieto diskové priestory sú vždy od seba logicky oddelené a predstavujú
nezávislé štruktúry súborových systémov.
Spoločnosť YMS, a.s. pri práci s osobnými údajmi prijala primerané technické a organizačné opatrenia
na zaistenie úrovne bezpečnosti primeranej tomuto riziku pričom túto snahu zavŕšila certifikáciou
podľa normy ISO 27001 Systém manažérstva bezpečnosti informácií (v plnom rozsahu bez
implementovaných výnimiek z prílohy A na všetky činnosti organizácie ) a ISO 9001 Systém
manažmentu kvality (v plnom rozsahu na všetky činnosti organizácie). Neoddeliteľnou súčasťou je aj
zachovávanie mlčanlivosti pri práci nie len s osobnými údajmi.
Taktiež vykonala základné posúdenie vplyvu na ochranu osobných údajov so zreteľom nie len na
riziká spojené s prácou s osobnými údajmi, ale aj na riziká pre práva a slobody fyzických osôb, kde
neboli identifikované vysoké riziká pre práva a slobody fyzických osôb ako je definované v článku 35
nariadenia GDPR).
Spoločnosť YMS, a.s. považuje etiku za integrálnu súčasť svojich podnikateľských aktivít, a preto sa
rozhodla prijať Etický kódex YMS, a.s., Trnava (ďalej len „Etický kódex“), aby jasne deklarovala svoj
postoj k spoločenským a kultúrnym hodnotám a k pravidlám čestnej hospodárskej súťaže. V duchu
svojej vízie chceme byť pre svojich súčasných i potenciálnych zákazníkov stabilným a silným
partnerom v poskytovaní jedinečných komplexných služieb na globálnom trhu informačných
systémov umožňujúcich zvyšovanie konkurencieschopnosti a efektivity svojich partnerov.
Hlásime sa k spoločenskej zodpovednosti, ktorá vyplýva z našej podnikateľskej činnosti, vo vzťahu ku
všetkým zainteresovaným skupinám a prijímame záväzok morálnej zodpovednosti za všetky následky,
vyplývajúce z našich konaní a rozhodnutí.
Etický kódex YMS je verejne deklarovaným záväzkom našej spoločnosti dodržiavať zákony,
rešpektovať ľudské práva v zmysle Deklarácie všeobecných ľudských práv, byť sociálne a ekologicky
orientovaným podnikateľským subjektom.

Zmluva o spracovaní osobných údajov
17/17

