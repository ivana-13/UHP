Zmluva o poskytovaní služieb č.: 2017_07_24_MD_006
uzavretá v zmysle § 269 a nasl. Zákona č. 513/1991 Zb. Obchodného zákonníka v znení neskorších predpisov
(ďalej len „zmluva")
1. Zmluvné strany
Poskytovateľ:

Wanet s.r.o.
Dobšinského 15, 974 01 Banská Bystrica
Spoločnosť zapísaná v OR Okresného súdu Banská Bystrica, Oddiel: Sro, vložka č.: 7204/S
Zastúpený:
Ing. Miroslav Maliniak, konateľ spoločnosti
IČO / DIČ:
36049239 / 2021583267
(ďalej len Poskytovateľ)
Objednávateľ:
Zastúpený:
IČO / DIČ:

Základná škola s materskou školou pri zdravotníckom zariadení
Dolný Smokovec 70, 059 81 Vysoké Tatry
PaedDr. Mária Veselovská, riaditeľka školy
17070376 / 2020945927
(ďalej len Objednávateľ)

2. Predmet zmluvy
2.1 Predmetom zmluvy o poskytovaní služieb je predaj licencií a prevádzka produktu KERBER s modulmi Secure
Server (HTTP filtrovanie, Proxy, DHCP, Firewall) pre 35 PC a VPN pre 2 pripojenia spolu s inštaláciou,
konfiguráciou a zaškolením administrátora. Súčasťou poskytovania služieb je aj ročná podpora, ktorá zahŕňa
aktualizáciu produktu a príslušných databáz a kontrolných mechanizmov spolu so správou a údržbou systému.
2.2 Poskytovateľ sa zaväzuje realizovať predmet zmluvy, uvedený v bode 2.1, nepretržite počas jej platnosti.
2.3 Objednávateľ sa zaväzuje predmet zmluvy bez odkladu prevziať a zaplatiť zaň cenu spôsobom a v termíne
špecifikovanom v čl. 3. tejto zmluvy.
3. Cena a platobné podmienky, sankcie
3.1 Zmluvné strany sa v zmysle zákona o cenách č. 18/96 Z. z. v znení neskorších predpisov dohodli na cene
za produkt KERBER s modulmi podľa bodu 2.1, inštaláciou a konfiguráciou vo výške 861,- €, za školenie
administrátora vo výške 200,- € a za dopravné náklady vo výške 160,- €. Cena bude uhradená na základe
faktúry so splatnosťou 14 dní vystavenej po dodaní produktu. Poskytovateľ nie je platca DPH.
3.2 Zmluvné strany sa v zmysle zákona o cenách č. 18/96 Z. z. v znení neskorších predpisov dohodli na cene
za ročnú prevádzku a údržbu produktu KERBER s licenciami podľa bodu 2.1 vo výške 158,22 €. Počas prvého
roka po odovzdaní predmetu zmluvy je prevádzku a údržbu produktu KERBER v cene uvedenej v bode 3.1.
Cena bude uhrádzaná na základe faktúr so splatnosťou 14 dní vystavených na ročné obdobie. Ročná podpora
na produkt nie je úmerne rozpočítateľná na mesiace či dni a z účtovného pohľadu je platba za ňu považovaná
za jednorázovú platbu. Pri zrušení zmluvy nie je nárok na vrátenie časti poplatku za ročnú podporu. Prepravné
náklady vo výške 0,40 € za kilometer nie sú zahrnuté v cene za ročnú prevádzku a údržbu produktu KERBER.
3.3 V dohodnutých cenách sú zahrnuté všetky náklady Poskytovateľa súvisiace s realizáciou predmetu zmluvy
okrem prepravných nákladov počas údržby a servisu produktu KERBER, ktoré budú účtované sadzbou
0,40 €/km. V prípade rozšírenia počtu licencií produktu KERBER uvedených v bode 2.1 bude úmerne k tomu
prehodnotená aj cena uvedená v bode 3.1 a 3.2.
3.4 Objednávateľ je oprávnený vrátiť faktúru, ktorá mu bola doručená od Poskytovateľa a ktorá je nesprávne
vystavená alebo neúplná, do piatich pracovných dní po jej doručení. Oprávneným vrátením faktúry prestáva
plynúť lehota splatnosti. Nová lehota splatnosti začína plynúť odo dňa doručenia opravenej faktúry.
3.5 V prípade omeškania Objednávateľa s platením, zaplatí Objednávateľ Poskytovateľovi na jeho písomný pokyn
zmluvnú pokutu vo výške 0,05 % z fakturovanej ceny za každý deň omeškania platby.
3.6 V prípade dlhodobého neplnenia tejto zmluvy Poskytovateľom (viac ako 30 po sebe nasledujúcich dní) má
Objednávateľ právo písomne odstúpiť od tejto zmluvy s jednomesačnou výpovednou lehotou, ktorá začína
plynúť nasledujúci mesiac po doručení výpovede druhej zmluvnej strane. Objednávateľ má v takomto prípade
nárok na vrátenie úmernej časti za prevádzku a údržbu v zmysle bodu 3.2 zmluvy. Objednávateľ nesmie brániť
Poskytovateľovi v riadnom plnení tejto zmluvy.

4. Miesto a spôsob plnenia, dodacia lehota, dodacie podmienky
4.1 Miestom plnenia predmetu zmluvy je sídlo Objednávateľa.
4.2 Poskytovateľ sa zaväzuje začať v plnej miere plniť predmet tejto zmluvy najneskôr do 28 dní odo dňa
nadobudnutia účinnosti tejto zmluvy za predpokladu, že bude k dispozícií potrebný hardvér. Objednávateľ je
povinný bez odkladu informovať Poskytovateľa o dni nadobudnutia účinnosti tejto zmluvy.
4.3 Zmluva je považovaná za riadne plnenú funkčnou prevádzkou služieb bližšie špecifikovaných v bode 2.1 tejto
zmluvy a riadnym platením za služby. Poskytovateľ nezodpovedá za chyby techniky, napájania či obsluhy
brániace riadnej funkčnosti služieb. Rovnako tak Poskytovateľ nezodpovedá za zmenu politiky či spôsobu
vykonávania služieb pokrývajúcich predmet tejto zmluvy a vyvolaných Objednávateľom.
4.4 Objednávateľ je povinný riadne prevziať predmet zmluvy a podpísať svojím oprávneným zástupcom preberací
list. V prípade, že Objednávateľ zistí chyby predmetu zmluvy, je povinný ich uviesť na rube preberacieho listu.
5. Kvalita poskytovaných služieb
5.1 Poskytovateľ zodpovedá za riadnu prevádzku služieb bližšie špecifikovaných v bode 2.1 a za plnú funkčnosť
produktu KERBER. Zodpovednosť Poskytovateľa, ako aj záväzok riešiť technický problém, je podmienená
riadnou úhradou za prevádzku a údržbu produktu v zmysle bodu 3.2.
5.2 Objednávateľ je povinný bezodkladne informovať Poskytovateľa o chybách a nedostatkoch služieb bližšie
špecifikovaných v bode 2.1. formou písomného alebo ústneho nahlásenia.
Prioritný spôsob, písomný, nahlasovania servisných prípadov, požiadavky na podporu, je spôsob formou
e-mailu na adresu: podpora@kerber.sk. Pri tomto spôsobe nahlásenia servisného prípadu dostane klient
prístup k tiket systému, v ktorom si môže online sledovať proces vybavovania svojej požiadavky.
Ústny spôsob nahlasovania servisných prípadov, požiadavky na podporu, je prostredníctvom tel. linky:
0904050444. Podnety prijaté v čase 16:00 až 8:00 hod., v mimopracovnej dobe, budú vybavené v najbližšej
pracovnej dobe. Prijatie takýchto podnetov, ako aj podnetov priamo nesúvisiacich s podporou a servisom
predmetu zmluvy bude spoplatnené ako nadštandardná služba alebo Hot Line v mimopracovnom čase,
sadzbou 10,- EUR za podnet. Vyriešenie podnetu priamo nesúvisiaceho s podporou a servisom predmetu
zmluvy bude spoplatnené hodinovou sadzbou v zmysle platného cenníka Poskytovateľa.
5.3 Objednávateľ je povinný zabezpečiť potrebný vzdialený prístup Poskytovateľovi do svojej siete za účelom
riadneho plnenia služieb bližšie špecifikovaných v bode 2.1.
5.4 Poskytovateľ zodpovedá za utajovanie údajov o Objednávateľovi zistených pri vykonávaní predmetu zmluvy.
6. Záväzky Poskytovateľa, vlastnosti produktu KERBER a licenčné podmienky vzhľadom k bezpečnostným
požiadavkám v súlade s § 43 písm. b) výnosu MF SR č. 55/2014 Z. z. o štandardoch pre informačné systémy
verejnej správy (ďalej len ,,výnos MF SR č. 55/2014 Z. z. o štandardoch ISVS“).
6.1 Produkt KERBER, ako zálohovací server pre zálohu pracovných dát, je zabezpečený pred únikom a zneužitím
dát šifrovaným prenosom a prístupom do systému cez meno a heslo a ako taký slúži predovšetkým na obnovu
dát v prípade ich straty alebo nechceného prepisu či vymazania. Produkt KERBER spĺňa štandardy stanovené
výnosom MF SR č. 55/2014 Z. z. o štandardoch ISVS a zabezpečuje dostatočnú ochranu pred únikom alebo
zneužitím osobných údajov zanesených do systému.
6.2 Poskytovateľ sa zaväzuje zachovávať mlčanlivosť o skutočnostiach zistených pri inštalácií a prevádzke
produktu KERBER a poučiť svojich zamestnancov a spolupracujúce osoby o povinnosti zachovávania
mlčanlivosti v zmysle platných zákonov, predovšetkým v zmysle zákona č. 122/2013 Z. z. o ochrane osobných
údajov a zmene a doplnení niektorých zákonov v znení neskorších predpisov.
6.3 Poskytovateľ prehlasuje, že je vykonávateľom majetkových práv k produktu KERBER a k jeho zdrojovým
kódom v zmysle zákona č.: 185/2015 Z. z. o autorskom práve a právach súvisiacich s autorským právom
(autorský zákon) v znení neskorších predpisov. Objednávateľ riadnou úhradou ceny za produkt KERBER
získava časovo neobmedzenú licenciu na plnohodnotné používanie produktu pre počet používateľov
a v rozsahu uvedenom v zmluve. Úhradou ceny za aktualizáciu produktu Objednávateľ získava aktualizáciu,
aktuálnu licenciu, a podporu na produkt na obdobie stanovené v zmluve.
6.4 Produkt KERBER obsahuje len tie moduly, funkcionality, ktoré sú uvedené v zmluve. V kóde produktu sa
nenachádzajú žiadne nástroje na spracúvanie osobných údajov pre potreby aktualizácie a správy produktu ani
pre iné potreby Poskytovateľa.
6.5 Vzdialený prístup k produktu pre účely aktualizácie produktu a jeho správy je vykonávaný buď
automatizovanými prostriedkami zabezpečenými v zmysle štandardov pre ISVS alebo prostredníctvom
kontrolovaného prístupu pracovníkmi Objednávateľa. Tento vzdialený prístup je monitorovaný
automatizovanými prostriedkami Objednávateľa. Vzdialený prístup je zabezpečený šifrovaním a je možný len

z presne špecifikovaných IP adries. Poskytovateľ vedie zoznam zamestnancov, ktorí môžu vzdialene
pristupovať do systému KERBER a na požiadania je tento zoznam k nahliadnutiu Objednávateľovi.
6.6
-

-

Poskytovateľ sa ďalej zaväzuje:
nemeniť nastavenia programového vybavenia tretích firiem bez vedomia správcu IT zariadení Objednávateľa,
pri prístupe na internet dodržiavať zásady ochrany pred škodlivým kódom,
nezverejňovať inej osobe, nevyzradiť ani neuchovávať konfigurácie a autentifikačné údaje akýchkoľvek
zariadení v správe Objednávateľa, s ktorými zamestnanci Poskytovateľa prídu do styku,
pri práci na zariadeniach Objednávateľa dodržiavať všetky zásady ochrany údajov a zariadení, najmä
zachovávať mlčanlivosť o osobných údajoch, s ktorými pri práci príde do styku a poučiť svojich zamestnancov
o týchto skutočnostiach,
viesť evidenciu zamestnancov ktorí boli poučení o bezpečnostných požiadavkách Objednávateľa a v prípade
vyžiadania ju Objednávateľovi predložiť.

7. Záverečné ustanovenia
7.1 Vzťahy, ktoré nie sú medzi zmluvnými stranami riešené touto zmluvou, sa riadia príslušnými ustanoveniami
Obchodného zákonníka, prípadne inými všeobecne záväznými právnymi predpismi Slovenskej republiky.
7.2 Zmeny a doplnky tejto zmluvy je možné urobiť len písomnými dodatkami podpísanými štatutárnymi zástupcami
oboch zmluvných strán.
7.3 Táto zmluva je platná odo dňa jej podpisu oboma zmluvnými stranami a účinnosť nadobúda dňom spustenia
prevádzky produktu KERBER, nie však skôr ako nadobudne účinky v zmysle §47a ods. 1 Občianskeho
zákonníka a podľa § 5a ods. 1 a 5 zákona č. 211/2000 Z. z. o slobodnom prístupe k informáciám a o zmene a
doplnení niektorých zákonov (zákon o slobode informácií), t.j. dňom nasledujúcim po dni jej zverejnenia na
webovom sídle objednávateľa.
7.4 Táto zmluva sa vyhotovuje v 3 rovnopisoch rovnakej platnosti, z ktorých Objednávateľ dostane dve
vyhotovenia a Poskytovateľ jedno vyhotovenie. Zmluva sa uzatvára na dobu neurčitú a je ju možné vypovedať
aj bez udania dôvodu s dvojmesačnou výpovednou lehotou.
7.5 Zmluvné strany vyhlasujú, že so zmluvou sa dôkladne oboznámili, jej obsahu rozumejú a uzavreli ju slobodne
a vážne, nie v tiesni a za nápadne nevýhodných podmienok alebo v omyle a na znak svojho súhlasu s jej
znením ju potvrdzujú podpismi štatutárnych zástupcov oboch zmluvných strán.
V Banskej Bystrici, dňa : 24.7.2017

.....................................................
Za Poskytovateľa:
Ing. Miroslav Maliniak
konateľ spoločnosti

V Dolnom Smokovci, dňa : 24. 7. 2017

.....................................................
Za Objednávateľa:
PaedDr. Mária Veselovská
riaditeľka školy

