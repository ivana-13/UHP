č. 6035/2018/LSR

Zmluva o spracúvaní osobných údajov
uzatvorená v súlade s čl. 28 ods. 3 nariadenia Európskeho parlamentu a Rady EÚ č. 2016/679 o ochrane
fyzických osôb pri spracúvaní osobných údajov a o voľnom pohybe
takýchto údajov, ktorým sa zrušuje smernica č. 95/46/ES
(všeobecné nariadenie o ochrane údajov, ďalej len GDPR)
medzi:
Prevádzkovateľ:
Adresa sídla:
IČO:
DIČ:
IČ DPH:
Zapísaný:

LESY Slovenskej republiky, štátny podnik
Námestie SNP 8, 975 66 Banská Bystrica
36 038 351
2020087982
SK2020087982
v Obchodnom registri Okresného súdu v Banskej Bystrici
oddiel: Pš, vložka č. 155/S, dňa 29. 10. 1999
Zastúpený:
Ing. Marianom Staníkom – generálnym riaditeľom
(ďalej len „prevádzkovateľ“)
a
Sprostredkovateľ (názov, právna forma):
Adresa sídla:
GAMO a.s.
IČO:
36 033 987
DIČ:
2020087498
IČ DPH:
SK2020087498
Zapísaný:
v Obchodnom registri Okresného súdu v Banskej Bystrici, oddiel: SA, vložka č. 550/S
Zastúpený:
Ing. Július Voskár, predseda predstavenstva
Iveta Milčíková, podpredseda predstavenstva
(ďalej len „sprostredkovateľ“)
prevádzkovateľ a sprostredkovateľ ďalej spolu len ako „zmluvné strany“ uzatvárajú túto zmluvu o
sprostredkovaní spracúvania osobných údajov
Čl. I
Úvodné ustanovenia a predmet zmluvy
1. Sprostredkovateľ poskytuje pre prevádzkovateľa prevádzku a podporu pre systém ASDS na základe
zmluvy o poskytovaní služieb prevádzky a podpory pre systém ASDS po jeho prevzatí do riadnej
prevádzky č. 7172/2015/LSR zo dňa 4.3.2016 (ďalej len „zmluva“).
2. Predmetom tejto zmluvy je úprava vzájomných práv a povinností zmluvných strán pri spracúvaní osobných
údajov dotknutých osôb sprostredkovateľom v mene prevádzkovateľa a poverenie sprostredkovateľa
prevádzkovateľom spracúvaním osobných údajov, ktoré prevádzkovateľ spracúva vo svojich informačných
systémoch, a to za podmienok dohodnutých v tejto zmluve.

Čl. II
Poverenie na spracúvanie osobných údajov
1. Prevádzkovateľ touto zmluvou poveruje sprostredkovateľa spracúvaním osobných údajov v mene
prevádzkovateľa:

1.1. predmet spracúvania: sprostredkovateľ vykonáva spracúvanie osobných údajov prostredníctvom
automatizovaných prostriedkov spracúvania z databázy kamerového informačného systému;
1.2. doba spracúvania: odo dňa podpisu zmluvy podľa čl. 1 bodu 1) až po skončenie zmluvného vzťahu
medzi zmluvnými stranami podľa čl. VII tejto zmluvy;
1.3. povaha spracúvania: na spracúvanie osobných údajov sa nevyžaduje súhlas dotknutej osoby, keďže je
spracúvanie nevyhnutné na účely oprávnených záujmov prevádzkovateľa podľa čl. 6 ods. 1 pís. f GDPR;
1.4. na účel: snímanie (kamerový záznam) fyzickej osoby vyskytujúcej sa v monitorovanom priestore
prístupnom verejnosti pri prevádzkovaní automatizovaného stacionárneho detekčného systému (ASDS)
pre včasnú detekciu lesných požiarov
1.5. typy a zoznam osobných údajov, ktoré sú predmetom spracúvania:
 kamerový záznam snímajúci fyzickú osobu určenú alebo určiteľnú priamo alebo nepriamo na základe
jednej čo viacerých charakteristík alebo znakov, ktoré tvoria jej fyzickú, fyziologickú, psychickú,
mentálnu, ekonomickú, kultúrnu alebo sociálnu identitu
1.6. kategórie dotknutých osôb: osoby (verejnosť) pohybujúce sa v monitorovacom priestore
Čl. III
Oprávnenia a povinnosti sprostredkovateľa
1. Sprostredkovateľ je oprávnený:
a) získavať a zaznamenávať verejne dostupné monitorovacie priestory formou video záznamov, z ktorých
bude možné získať niektoré osobné údaje v ňom pohybujúcich sa osôb
2. Sprostredkovateľ je povinný:
a) postupovať pri spracúvaní osobných údajov podľa všeobecne záväzných právnych predpisov a podľa
ďalších písomných pokynov prevádzkovateľa;
b) informovať bez zbytočného odkladu prevádzkovateľa, ak má za to, že sa pokynom prevádzkovateľa
porušujú všeobecne záväzné právne predpisy týkajúce sa ochrany osobných údajov;
c) zachovávať mlčanlivosť o osobných údajoch získaných od prevádzkovateľa s ktorými príde do styku,
a to aj po skočení poverenia;
d) spracúvať osobné údaje len na určený účel podľa čl. II. bodu 1.4. tejto zmluvy;
e) spracúvať len také osobné údaje, ktoré rozsahom a obsahom zodpovedajú určenému účelu a sú
nevyhnutné pre jeho dosiahnutie;
f) spracúvať iba správne, kompletné a aktuálne osobné údaje vo vzťahu k účelu ich spracúvania
a nakladať s nesprávnymi a nekompletnými údajmi v súlade so zákonom;
g) udržiavať osobné údaje získané na rozdielne účely oddelene a zabezpečiť osobné údaje pred
odcudzením, stratou, poškodením, zničením, neoprávneným prístupom, zmenou a rozširovaním, na
tento účel prijme primerané technické, organizačné a personálne opatrenia zodpovedajúce spôsobu
spracúvania osobných údajov;
h) neposkytovať a nesprístupňovať osobné údaje bez predchádzajúceho písomného súhlasu
prevádzkovateľa, okrem prípadov, ak poskytnutie a/alebo sprístupnenie je nevyhnutné na
zabezpečenie spracúvania osobných údajov podľa tejto zmluvy alebo povinnosť poskytnutia a/alebo
sprístupnenia osobných údajov vyplýva z osobitných právnych predpisov alebo na základe rozhodnutia
orgánu verejnej moci;
i) poskytnúť súčinnosť prevádzkovateľovi vhodnými technickými a organizačnými opatreniami pri
plnení jeho povinnosti prijímať opatrenia na základe žiadosti dotknutej osoby pri uplatňovaní jej práv;
j) zlikvidovať osobné údaje dotknutých osôb bezodkladne pod dosiahnutí účelu spracúvania osobných
údajov; prevádzkovateľ je oprávnený žiadať od sprostredkovateľa potvrdenie o zlikvidovaní osobných
údajov, a sprostredkovateľ je povinný takejto požiadavke bezodkladne vyhovieť; týmto nie sú dotknuté
ustanovenia všeobecne záväzných právnych predpisov ukladajúcich sprostredkovateľovi povinnosti
uchovávania týchto osobných údajov;
k) zabezpečiť, že všetky ním určené oprávnené osoby budú pred spracúvaním osobných údajov poučené
a zaviazané povinnosťou mlčanlivosti o týchto údajoch, a to aj po zániku ich právneho vzťahu k
sprostredkovateľovi;
l) nahradiť prevádzkovateľovi škodu, ktorá mu vznikne v dôsledku porušenia tejto zmluvy zo strany
sprostredkovateľa;

m) vrátiť bezodkladne po zániku tejto zmluvy prevádzkovateľovi všetky dokumenty obsahujúce osobné
údaje, ktoré prevádzkovateľ poskytol a vymazať všetky ich kópie.
Čl. IV
Vyhlásenie a oprávnenia prevádzkovateľa
1. Prevádzkovateľ vyhlasuje, že pri výbere sprostredkovateľa postupoval v súlade s čl. 28 ods. 1 GDPR, t. j.
dbal na odbornú, technickú, organizačnú a personálnu spôsobilosť sprostredkovateľa a jeho schopnosť
poskytnúť dostatočné záruky na to, že sa prijmú primerané technické a organizačné opatrenia tak, aby
spracúvanie spĺňalo zákonné požiadavky a aby sa zabezpečila ochrana práv dotknutej osoby.
2. Prevádzkovateľ je oprávnený požadovať od sprostredkovateľa preukázanie splnenia všetkých povinností
vrátane vykonania všetkých predpísaných bezpečnostných opatrení na ochranu osobných údajov.
3. Prevádzkovateľ je oprávnený vykonať u sprostredkovateľa audit ochrany osobných údajov a
sprostredkovateľ je povinný poskytnúť súčinnosť v rámci auditu ochrany osobných údajov a kontroly zo
strany prevádzkovateľa alebo audítora, ktorého poveril prevádzkovateľ.
Čl. V
Podmienky zapojenia subdodávateľa
1. Prevádzkovateľ súhlasí, aby sprostredkovateľ spracúval osobné údaje prostredníctvom inej osoby, t. j.
prostredníctvom subdodávateľa, ktorým je spoločnosť Digital Industry, s.r.o., so sídlom Námestie SNP 15,
811 01 Bratislava, IČO: 36 679 763.
2. Sprostredkovateľ priebežne písomne predkladá prevádzkovateľovi aktuálny zoznam svojich
zamestnancov, ktorí sú oprávnení spracúvať osobné údaje v rozsahu tejto zmluvy (ďalej tiež „oprávnené
osoby“), spolu s prehlásením, že títo zamestnanci boli poučení. Sprostredkovateľ je povinný predložiť
prevádzkovateľovi uvedený zoznam zamestnancov kedykoľvek, keď ho o to prevádzkovateľ požiada,
najneskôr však do troch pracovných dní od vyžiadania predmetného zoznamu zamestnancov.
Čl. VI
Ostatné dohodnuté podmienky
1. Zmluvné strany si do siedmich dní od nadobudnutia účinnosti tejto zmluvy písomnou formou oznámia
mená a kontaktné údaje zamestnancov, ktorí sú oprávnení konať za zmluvnú stranu pri plnení úloh
vyplývajúcich z tejto zmluvy. Prípadnú zmenu uvedených údajov si zmluvné strany bezodkladne e–mailom
a následne aj doručením zmeny predmetných údajov v písomnej forme na adresu druhej zmluvnej strany
uvedenú v zmluve.
2. Sprostredkovateľ nesmie prenášať osobné údaje do tretích krajín alebo do medzinárodnej organizácie bez
predchádzajúceho písomného súhlasu prevádzkovateľa, okrem prenosu na základe osobitného predpisu
alebo medzinárodnej zmluvy, ktorou je Slovenská republika viazaná; sprostredkovateľ je pri takom prenose
povinný oznámiť prevádzkovateľovi túto požiadavku pred spracúvaním osobných údajov, ak osobitný
predpis alebo medzinárodná zmluva, ktorou je Slovenská republika viazaná, takéto oznámenie nezakazuje
z dôvodov verejného záujmu.
3. Sprostredkovateľ je oprávnený postúpiť práva alebo pohľadávky vyplývajúce z tejto zmluvy voči
prevádzkovateľovi len po jeho predchádzajúcom písomnom súhlase.

Čl. VII
Doba trvania a zánik zmluvy
1. Zmluva sa uzatvára na dobu určitú, do doby trvania zmluvného vzťahu medzi prevádzkovateľom a
sprostredkovateľom podľa čl. 1 bodu 1.
Čl. VIII
Záverečné ustanovenia
1. Práva a povinnosti touto zmluvou neupravené sa riadia príslušnými ustanoveniami všeobecne záväzných
právnych predpisov.
2. Ukončenie zmluvného vzťahu a upozornenie na nedodržiavanie ustanovení tejto zmluvy sa vždy doručí
druhej zmluvnej strane v písomnej forme na adresu uvedenú v záhlaví tejto zmluvy, dokiaľ nie je zmena
adresy písomne oznámená zmluvnej strane, ktorá písomnosť doručuje. Ak sa písomnosť vráti nedoručená,
platí, že účinky doručenia nastávajú tretím dňom po vrátení zásielky zmluvnej strane, ktorá zásielku
doručuje.
3. Táto zmluva nadobúda platnosť dňom jej podpisu a účinnosť dňom nasledujúcom po dni jej zverejnenia
v Centrálnom registri zmlúv vedenom Úradom vlády SR, pričom zmluvné strany súhlasia s jej
zverejnením.
4. Zmluvné strany sa dohodli, že prípadné spory vyplývajúce z tejto zmluvy budú riešiť predovšetkým
vzájomným rokovaním zástupcov zmluvných strán, inak prostredníctvom vecne a miestne príslušného súdu
v SR.
5. Zmeny a doplnenia tejto zmluvy možno uskutočniť len na základe dohody zmluvných strán písomným a
očíslovaným dodatkom k zmluve.
6. Zmluvné strany vyhlasujú, že si túto zmluvu pred jej podpísaním prečítali, že bola uzatvorená po vzájomnej
dohode, podľa ich slobodnej vôle a nie v tiesni, ani za inak nápadne nevýhodných podmienok. Zmluvné
strany s obsahom tejto zmluvy súhlasia a na znak súhlasu ju vlastnoručne podpisujú.
7. Táto zmluva bola vyhotovená v dvoch originálnych rovnopisoch, po jednom rovnopise pre každú zmluvnú
stranu.

V Banskej Bystrici, dňa 25.5.2018
Prevádzkovateľ:

LESY Slovenskej republiky, štátny
podnik

Sprostredkovateľ:

GAMO a.s.
Iveta Milčíková
podpredseda predstavenstva

Ing. Marian Staník
generálny riaditeľ

GAMO a.s.
Mgr. Peter Luby
člen predstavenstva

